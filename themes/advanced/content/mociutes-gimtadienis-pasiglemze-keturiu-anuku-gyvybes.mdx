---
title: "Močiutės gimtadienis pasiglemžė keturių anūkų gyvybes"
cover: images/mociutes-gimtadienis-thumb-min.jpg
coverAlt: "Po mielu močiutės veidu slepiasi žudikiški instinktai"
description: "Po mielu močiutės veidu slepiasi žudikiški instinktai"
datePublished: "2019-03-28"
dateModified: "2019-03-28"
category: "kriminalai" 
slug: "mociutes-gimtadienis-pasiglemze-keturiu-anuku-gyvybes"
excerpt: "Saiko neturinti senolė neleido vaikams nueiti nuo stalo, kol visko neparagaus"
tags:
  - močiutės
---

**Močiutė, vedina gerų tikslų ir norėdama, kad anūkai paragautų visų jos paruoštų gėrybių, grūdo mažųjų skrandžius tol, kol jie plyšo**

Meilė žudo
----------

Anot statistikos departamento, kas aštuntas močiutės gimtadienis baigiasi nelaimingu atsitikimu. "Dažniausiai jie susiję su maisto persivalgymu. - sako Šiaulių greitosios pagalbos darbuotoja, - Ir liūdniausia, kad aukomis dažniausiai būna maži žmonės(vaikai - aut.pastaba)".

> Anot statistikos departamento, kas aštuntas močiutės gimtadienis baigiasi nelaimingu atsitikimu

Taip nutiko ir Normantų šeimai. Švente turėjęs būti Močiutės aštuoniasdešimtasis gimtadienis virto košmaru. "Viskas prasidėjo nuo mišrainių, - pasakoja vienas iš išgyvenusių anūkų. - turėjom paragauti aštuonių skirtingų mišrainių - nori nenori. Bandžiau maistą mesti po stalu, bet močiutė buvo labai akyla - greičiausiai miegojo pietų tą dieną".

"Atrodė, kad ji nieko neveikė dvi savaites, tik ruošė maistą. Aš du šimtus keturiasdešimt kartų kartojau, kad jau esu sotus, bet tai negelbėjo",- su šiurpu prisimena įvykius žudikės sūnus.

"Ligoninėje mes tai vadinam "močiutės skrandžiu" - kasdien turim daugybę tokių nelaimėlių. - pasakoja Šiaulių ligoninės gydytoja apie skrandžio plyšimus. - Aš pati esu išgyvenusi ne vieną močiutės gimtadienį ir suprantu, koks tai gali būti baisus dalykas".

> Atrodė, kad ji nieko neveikė dvi savaites, tik ruošė maistą.

"Mes turime keletą paramos grupių "močiučių gimtadienių" aukoms, bet po jų net mūsų psichologams dažniausiai reikia pagalbos",- nuogąstauja gydytoja.

Normantų močiutė palausta dėl ko ji nepasigailėjo savo vaikų ir anūkų, net kai jie su ašaromis akyse meldė kankintoją, kad ji nebeneštų "antrų karštų", ji tiesiog atsako: "labai jau jie visi sulysę".

Kada šios žudynės liausis?
--------------------------

Sveikatos departamentas ruošia informacinius lankstinukus, kurie turėtų padėti sumažinti šio fenomeno žalą visuomenei. Leidinys vadinsis "Kaip išgyventi močiutės gimtadienį su minimaliomis pasekmėmis sveikatai". Jame bus galima išmokti įvairių maisto vengimo manevrų, kurie turėtų padėti išvengti sunkesnių sužalojimų.

> Leidinys vadinsis "Kaip išgyventi močiutės gimtadienį su minimaliomis pasekmėmis sveikatai

Aukščiausiojo teismo bylų skyriaus pirmininko - Evaldo Garžausko - teigimu, valstybinis teismas kurį laiką bandė teisti tokias močiutes už tyčinį sunkų kūno sužalojimą. "Greitai supratom, kad mūsų teismų sistema neatlaikys tokio bylų antplūdžio, tai palikome pačioms šeimoms aiškintis šiuos incidentus. Taip pat pakeitėme savo šūkį, dabar jis: "Visų neišgelbėsi!".

Kodėl močiutės tokios negailestingos?
-------------------------------------

Dr. Dariaus Kaušpėdo, antropologijos profesoriaus, teigimu šis fenomenas yra labiausiai būdingas pokario žmonių kartai:  "moterys gyvenusios tuo metu kentė ilgus bado laikotarpius tiek tremtyje, tiek gimtinėje", - sako jis.

Savo mokslinio darbo "Pokario moterų valgymo įpročiai" tyrime profesiorius išsiaiškino, kad dauguma tos kartos moterų net iki šiol su savimi visada nešiojasi bent riekelę duonos - dažniausiai įvyniojusios į servetėlę - jei kartais vėl užkluptų badas.

‍**Tikrostiesos.com** žurnalistams teko nutraukti pokalbį su profesoriumi, nes suprato, kad jo įžvalgos daro šį reportažą per daug liūdnu ir tikrovišku.

Gyvenimas tęsiasi
-----------------

"Aš suprantu savo mamą,- sako moteris netekusi vaikų, - žinau ką ji išgyveno. Mes jai visada atrodome per daug "kūdi".

"Taip, gaila vaikų. Bet ką padarysi, toks jau tas gyvenimas - išlieka tik stipriausi", - guodžiasi mama.

> Mes jai visada atrodome per daug „kūdi

Artūras, vienintelis šią maisto orgiją išgyvenęs anūkas, jau ruošiasi kitos močiutės gimtadieniui - mokosi slėpti maistą rankovėje, kišą pirštą sau į burną, medituoja, meldžiasi. Paklaustas ar jis tikisi išgyventi kitą - tokios pat negailestingai mylinčios močiutės - maisto šturmą, berniukas liūdnai atsako: "vargu - daug riebesni už mane pražuvo".