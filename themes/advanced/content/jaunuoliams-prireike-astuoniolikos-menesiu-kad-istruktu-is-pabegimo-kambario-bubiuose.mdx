---
title: "Jaunuoliams prireikė aštuoniolikos mėnesių, kad ištrūktų iš pabėgimo kambario Bubiuose"
cover: images/pabegimo-kambarys-2-min.jpg
coverAlt: "Radusi atsakymą į paskutinę mįslę, grupelė labai nudžiugo"
description: "Radusi atsakymą į paskutinę mįslę, grupelė labai nudžiugo"
datePublished: "2019-04-07"
dateModified: "2019-04-07"
category: "kriminalai" 
slug: "jaunuoliams-prireike-astuoniolikos-menesiu-kad-istruktu-is-pabegimo-kambario-bubiuose"
excerpt: "Ištrūkę, skundėsi, kad galvosūkiai per lengvi"
tags:
  - pinklės ir žabangai
---

**Grupelė jaunuolių užstrigusių pabėgimo kambaryje aštuoniolikai mėnesių išmoko svarbią gyvenimo pamoką**

Noras būti įkalintu
-------------------

Pastaruoju metu Lietuvoje ir pasaulyje išpopuliarėjo pabėgimo kambariai. Juos mėgsta tiek jauni, tiek vyresni, kalėjime dar nesedėję, žmonės. Ši pramoga padeda jiems įgyvendinti savo keistą fantaziją būti įkalintiems. Norėdami ištrūkti jie turi spręsti galvosūkius ir minti mįsles.

> Juos mėgsta tiek jauni, tiek vyresni, kalėjime dar nesedėję, žmonės.

Trims vaikinams ir vienai merginai iš Bubių apsilankymas vienoje iš šių įstaigų užtruko ilgiau nei jie planavo. „Norėjom prasmingai praleisti savaitgalį", - sakė vienas iš jaunuolių paskutinius pusantrų metų mitęs žiurkių mėsa.

Leonido pabėgimo kambariai „Poliklinikos koridoriai" pritraukia daug iššūkių mėgėjų dėl savo sudėtingumo. „Daug gudruolių čia ateina. Įsivaizduoja, kad bus labai lengva,- pasakoja vyriškis,- greitai aš išmušu iš jų tą entuziazmą".

Lengvai išprotėjęs vyriškis ilgą laiką dirbo kalėjimo prižiūrėtoju. Netekęs darbo, jis nusprendė rasti kitą būdą, kuris leistų jam patenkinti savo pomėgį žiūrėti į įkalintus žmones.

> „Norėjom prasmingai praleisti savaitgalį", - sakė vienas iš jaunuolių paskutinius pusantrų metų mitęs žiurkių mėsa.

„Turbūt aš, kaip ten juos vadina, psichopatas?, - sako liesas vyriškis stuksendamas į savo žilą pakaušį, - Gali būti. Taip, taip... taip. Aš žiūriu į tuos besiblaškančius idiotus pro vaizdo kameras ir jaučiu kažkokį keistą pasitenkinimą. Taip jau veikia tos mano smegenėlės".

Pabaigos pradžia
----------------

Šėtono apsėstas vyras perspėjo jaunuolius apie tai, kas jų laukia. „Mes žinojom, kad nebus lengva" - sakė vienas iš nelaimėlių. „Mano pusbroliui prireikė keturių metų, kad ištrūktų. Kai ištrūko, nepažinau jo - pasidarė labai tylus ir mįslingas".

> Aš žiūriu į tuos besiblaškančius idiotus pro vaizdo kameras ir jaučiu kažkokį keistą pasitenkinimą.

„Nebus jokių užuominų ir negalėsit išeiti, kol neišspręsit visų galvosukių,- sakė buvęs kalėjimo prižiūrėtojas, - aš pats neturiu rakto ir nežinau, kaip išspręsti tuos superstus galvosūkius".

Egzistencinis skausmas
----------------------

„Pirmą pusvalandį buvo gan linksma. Bet greit supratom, kad užtruksim. Sekančias porą valandų buvo juokinga. Po paros pradėjome panikuoti. Bet po keletos savaičių susitaikėm su savo likimu ir supratom, kad čia - šioje netikroje poliklinikoje - yra mūsų naujas gyvenimas."

„Išmokom medžioti aplink lakstančias žiurkes, sukūrėm laužą. Nebuvo jau taip blogai. Net liovėmes galvoję, kad esam pabėgimų kambaryje" - prisimena įvykius jaunuolis su pusės metro ilgio barzda.

> Po keletos savaičių susitaikėm su savo likimu ir supratom, kad čia - šioje netikroje poliklinikoje - yra mūsų naujas gyvenimas.

Paklaustas, ką apie tai mano tikrame pabėgimo kambaryje - kalėjime - laiką leidžiantis Visvaldas, jis sako, kad nesupranta kodėl žmonės taip mėgstą šią keistą pramogą. „Jie moka pinigus už tai, kad juos užrakintų mažam kambarėly? Aš jau du metai mažam kambarėly - jokių užuominų negavau".

Pabėgti nuo savęs
-----------------

„Paskutinė užuomina, kurią radom prieš užstrigdami buvo: „kai rasit būdą pabėgt nuo savęs, rasit išėjimą iš čia", - prisimena įvykius Vaida.

„Mes bandėm viską - medituoti, atsiduoti į viešpats valią, susijungti į kolektyvinę sąmonę, Darius bandė nusižudyti - niekas nepadėjo", - pasakoja mergina pražilusi per šią linksmą pramogą.

„Taip mes ir leidom savo dienas balansuodami ant beprotybės ribos".

„Tada, vieną dieną klaidžiodama tais painiais netikros poliklinikos koridoriais, aš supratau, kad niekada nepabėgsiu nuo savęs. Kad ir kur eičiau, kad ir ką bedaryčiau, aš visur su savimi tampausi tą dalyką vadinamą „savimi".

> „Taip mes ir leidom savo dienas balansuodami ant beprotybės ribos"

„Papaskojau apie tai draugams ir mes liovėmės ieškoję. Supratom, kad tai beprasmiška. Supratom, kad niekaip nepabėgsim nuo savęs. Ar išvis yra kažkoks „aš" nuo kurio „kitas aš" gali pabėgti? Ar tai tik iliuzija? Kai aš bandau pažiūrėti į tą „aš", jis vis ištirpsta, kaip koks šešėlis, kurį noriu pamatyti šviesoj."

Po šių įvykių merginos akyse pradėjo pleventi beprotybės kibirkštys.

„Tai ir buvo mūsų atsakymas - kambarys pajuto mūsų pasidavimą ir mus išleido".

Klausimas be atsakymo
---------------------

„Mano pabėgimo kambarys yra gyvas - sąmoningas", - sako jau seniai išprotėjęs vyriškis. „Jis jaučia, mato ir girdi. Ir jis išleidžia tik tuos, kas nužudė savo „aš".

„Viskas, ką mes darome yra skirta tam, kad pabėgtume nuo savęs ir savo minčių", - samprotauja vyras. "Mes bijom pasilikti su savo mintimis, dėl to mums ir reikia tų išorinių pabėgimų. Bent jau juose mes galime realizuoti šią fantaziją".

Nors dėl šios pramogos žmonės dingsta, išprotėja ir žudosi, Leonido verslas klęsti. Jis sulaukia vis daugiau ir daugiau klientų.

„Galvojau, kad man trūksta šiek tiek varžtelių, - samprotauja vyriškis, - bet pasirodo yra daugiau tokių iškrypėlių, kaip aš. Man patinka stebėti įkalintus žmones, žmonėms patinka būti įkalintiems - tobula sąjunga".

> Nors dėl šios pramogos žmonės dingsta, išprotėja ir žudosi, Leonido verslas klęsti.

Nauji potyriai
--------------

„Vieni išeina po metų, kiti po dviejų, kas po trijų - ir sako, kad vis vien per lengva. Trūksta realizmo. Aš juos bandau išmokyti gilių dvasinių pamokų, o jiems mat trūksta realizmo. Duosiu aš jiem realizmo".

Leonidas planuoja padaryti savo pabėgimo kambarius sudėtingesniais - greitu laiku juose bus galima užstrigti amžiams, bei numirti.

> „Aš juos bandau išmokyti gilių dvasinių pamokų, o jiems mat trūksta realizmo. Duosiu aš jiem realizmo."

„Bus galima numirti? Vau! Būtinai reikės išbandyti",- sako iš savo klaidų niekada nepasimokanti Vaida.

"Man baisu darosi, kai pagalvoju kokioje visuomenėje mes gyvename. Bepročiai kaip aš gali laisvai kankinti žmones", - sako pabėgimo kambarių meistras. "Ir baisiausia, kad man už tai moka pinigus".