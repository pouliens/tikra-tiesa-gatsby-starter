---
title: "Gyvūnų teisių gynėjai augins genetiškai modifikuotus žmones ir prekiaus jų mėsa"
cover: images/zmoniu-fermos-min.jpg
coverAlt: "Žmogaus kūnas turi 125822 kalorijas"
description: "Žmogaus kūnas turi 125822 kalorijas"
datePublished: "2019-04-30"
dateModified: "2019-04-30"
category: "pinklės ir žabangai" 
slug: "gyvunu-teisiu-gynejai-augins-genetiskai-modifikuotus-zmones-ir-prekiaus-ju-mesa"
excerpt: "Modernioje fermoje bus auginami žmonės. Pasiekę optimalų svorį, jie bus gabenami į skerdyklas ir paverčiami maisto produktais"
tags:
  - receptai
---

**Aktyvistai, nusivylę progresu gyvūnų teisių srityje, imsis drastiškų priemonių, kad atkreiptų žmonių dėmesį į nehumanišką elgesį su gyvūnais. Jie elgsis su žmonėmis taip, kaip jie elgiasi su gyvūnais - augins juos baisiomis sąlygomis, skers fabrikuose primenančiuose žudymo mašinas ir gamins iš jų gardų maistą.**

**Žmonės yra keisti**

Dauguma gyvūnų teisių gynėjų yra veganai. Jie nenori jokiais būdais prisidėti prie bereikalingo gyvūnų kankinimo. Tačiau su savo įkyrumu jie puikiai prisideda prie žmonių kankinimo. Dabar jie kankins mus ne tik psichologiškai, bet ir fiziškai.

Dėl šios priežasties mes nemėgstame daugumos šių teisuolių - jie bando mus privesti gyventi kitaip, nei mes esame įpratę.

> Veganai kankins mus ne tik psichologiškai, bet ir fiziškai.

Šie teisybės ieškotojai dažnai mums sukelia nepatogumų su savo pageidavimais ir įgrįsta su savo pamokslavimu apie gyvūnų teises ir gyvulių ūkio žalą planetos ir pačių žmonių gerovei ir sveikatai.

Deja, šių įkyruolių gretos vis gausėja. Visi mes turime šeimos narį ar pažįstamą, kuris gadina mūsų šventes, piknikus ir barbekiu. Mums tenka jiems vardinti visus ingridientus, kuriuos sudėjome į sriubą ir traukti iš šiukšlių dėžės apelsinų sulčių etiketę, kad įtikintumę juos, jog sultyse nėra želatino.

Mes jų klausomės, linkčiojame galva, apsimetame, kad supratame, kartais pasakome: „aš irgi dabar valgau mažiau mėsos" - darome bet ką, kad tik jie mums negadintų apetito su savo siaubo istorijomis.

> Visi mes turime šeimos narį ar pažįstamą, kuris gadina mūsų šventes, piknikus ir barbekiu.

Mums patinka mėsa - ji yra skani ir maistinga; ją valgė mūsų tėvai ir seneliai. O kaip visiems gerai žinoma: viskas, ką darė mūsų protėviai yra teisinga.

Tačiau, gyvūnų teisių gynėjai lygina gyvūnų auginimo metodus su ne taip jau seniai egzistavusia (ir kai kur vis dar egzistuojančia) žmonių vergija. Jų nuomone, ateities kartos mus smerks už tokį pasibaisėtiną elgesį su mūsų nekalbančiais Žemės kaimynais.

Pavargę nuo mūsų apsimestinio supratingumo ir pamatę, kad mes neketiname keisti savo įpročių, aktyvistai nusprendė imtis drastiškų veiksmų - auginti ir skersti žmones.

**Sukurti mirti**

Kol įvairūs startuoliai bando sukurti laboratorijose užaugintą mėsa, gyvūnų teisių gynėjai nusprendė sukurti žmonėse užaugintą mėsą.

> Aktyvistai nusprendė imtis drastiškų veiksmų - auginti ir skersti žmones.

Kazimieras Husvaldas - gyvūnų teisių gynėjų sąjungos „Žemės vaikai" prezidentas - dalyvavo mėsos gamintojų konferencijoje „Kraujas, žarnos, smegenys ir kiti skanumynai".

Lankytojai tikėjosi, kad jis su savo mėsos nevalgančiais pakalikais surengs dar vieną, visiems jau ir taip įgrisusį, protestą prieš neetišką gyvūnų auginimą maistui. Tačiau jis nustebino visus pristatydamas savo mėsos verslą „Skanūs žmonės".

„Tai bus viena iš moderniausių fermų visoje Europoje", - pasakojo jis apie šią idėją konferencijos dalyviams susirinkusiems pasidalinti, bei pasigirti savo kankinimo ir žudymo metodais.

„Žmonės bus auginami mažuose narvuose, kur jie nematys dienos šviesos, turės gyventi savo išmatose, bus reguliariai per prievartą apvaisinami ir atskiriami nuo savo atžalų,- tęsė inovatorius. - Taip, tai primena koncentracijos stovyklą. Bet šios praktikos jau seniai naudojamos ir kitose fermose. Mūsų pranašumas bus tas, kad mes galėsime sutalpinti daugiau žmonių viename kvadratiniame metre. Žmonės yra dvikojai - juos galima daug kompaktiškiau supakuoti mažuose narveliuose."

Kazimiero žmona, bei verslo partnerė - Jolanta Husvaldė - pristatė organišką žmonių mėsos maisto liniją. Jos teigimu šie maisto produktai bus auginami natūraliomis sąlygomis ir galės gyventi pilnavertį gyvenimą iki savo mirties. O jų mirtis bus netikėta ir neskausminga. „Mes suteiksime egzistavimo dovaną daugybei žmonių, kurie kitaip nebūtų patyrę džiaugsmo būti gyvu", - sakė ji.

**Visi myli gyvūnus**

Mėsos gamintojai jautėsi sunerimę dėl didėjančios konkurencijos. „Iš pradžių veganai pradėjo kaišioti pagalius mums į ratus su tuo savo riešutų pienu, dabar dar žmonių mėsa - mes jau ir taip beveik neturime jokio pelno, - guodėsi beveidės korporacijos prezidentas Herkus Lašauskas, -  dabar mums teks sumažinti atlyginimus savo darbuotojams dar labiau."

„Visi nori pigesnių produktų, - tęsė jis, - dėl to mums ir tenka iekošti būdų kaip sutauptyti: ligotus gyvulius mes tiesiog nužudome ir jų dvėselėną paverčiame maistu kitiems gyvuliams. Ar tai normalu? Aš tapau fermeriu ne dėl to, kad mėgstu kankinti gyvunus. Aš juos myliu, man smagu su jais būti ir stebėti jų gyvenimą. Bet šita, vien į pelną orientuota, sistema pavertė mane pabaisa".

> Šita, vien į pelną orientuota, sistema pavertė mane pabaisa

**Žmonės darosi keistesni**

Gerieji samariečiai taip pat pasakojo apie savo planus genetiškai modifikuoti žmones, kad jų valgomos dalys turėtų daugiau mėsos. „Dėka modernaus mokslo, mes galėsime paversti šiuos gyvus padarus į pelną nešančius resursus."

Optimalų svorį pasiekę žmonės bus gabenami į Pasvalio skerdyklą. Skerdykloje dirbantis Eugenijus nemato didelio skirtumo tarp sisteminio gyvūnų ir žmonių žudymo: „Darbas yra darbas, - sako jis, - turėčiau pasirinkimą, neskersčiau ir vištų".

> Dėka modernaus mokslo, mes galėsime paversti šiuos gyvus padarus į pelną nešančius resursus.

Aštuonias valandas per dieną vištas žudantis vyriškis, kuris stebuklingai sugebėjo išsaugoti sveiką psichiką po keturiolikos metų darbo skerdykloje, sako, kad šios profesijos žmonės nepasirenka - jie į ją patenka.

„Šiuos prastai apmokamus ir sielą gniuždančius darbus dažniausiai tenka dirbti mažiau kvalifikuotiems, žemesnių visuomenės sluoksnių žmonėms", - sako šviesių akių vyriškis. Jo kruvino darbo dėka, mes galime kasdien skaniai pietauti, vakarieniauti bei užkandžiauti.

**Kodėl žmonės yra abejingi kitų skausmui?**

Mėsos mylėtojų klubo „Skanus skausmas" prezidentas į šį naują produktą žiūrėjo pozityviai. Jis buvo vienas iš pirmųjų, kuriam teko paragauti žmonių mėsos.

„Patiekalas be mėsos yra tas pats, kas dangus be žvaigždžių, - sakė gurmanas nemokantis naudoti metaforų, - mėsa yra skani, maistinga; su ja yra susiję dauguma mūsų ritualų. Iš kur ji kilusi man nesvarbu. Aš nenoriu žinoti, kaip ant mano stalo atsidūrė kiauliena, jautiena ar vištiena. Jei žinočiau visą jos kelią, tai man sugadintų apetitą. Tas pats su žmogiena - svarbiausia, kad ji būtų skani ir maistinga".

> Jei žinočiau visą mėsos kelią, tai man sugadintų apetitą.

**Nenoras keistis**

Visi konferencijos dalyviai galėjo paraugti pirmųjų „Skanių žmonių" produktų - rūkytų dešrų, paštetų, kumpelių.

Netyčia į konferenciją po darbo užklydusi mokytoja Aldona Kuvaldienė buvo šokiruota šios naujovės, bet vis vien paragavo savo sultyse marinuotų žmonių kauliukų.

„Siaubas, ką tie bepročiai daro, - sakė mokytoja laižydamasi pirštus, - bet skanu. Jeigu bus pigu, tikrai pirksiu. Vyras nei daržovių, nei kruopų nevalgo. Jei neduodu mėsos - įniršta ir pradeda smurtauti. Sako, jam be mėsos sunku pasiekti erekciją." (kalba pataisyta - red.)

> „Jei neduodu mėsos - vyras įniršta ir pradeda smurtauti."

Aplinkosaugininkas Visvaldas Varnas, pasakojęs apie gyvulių ūkio žalą aplinkai, taip pat džiaugėsi šia naujove. „Gyvulių ūkis išskiria daug CO2 į mūsų atmosferą ir smarkiai prisideda prie globalinio atšilimo, - sakė jis, - palyginus su kitais gyvūnais, efektyviai auginami žmonės išskiria daug mažiau prie planetos atšilimo prisidedančių cheminių medžiagų".

**Nesibaigiantis karas**

Pats aktyvistas Henrikas Husvaldas jautėsi nustebęs, kad konferencijos dalyviai priėmė šią, jo paties teigimu, „protu nesuvokiamą" idėją taip pozityviai.

„Galvojau, kad žmonės nebus tokie apatiški ir netoleruos šio baisaus elgesio su tokiais pat gyvais padarais kaip ir jie, - sakė naivuolis, - bet, regis, klydau. Maisto gavybos procesas jiems nė kiek nerūpi. Jei rezultatas skanus, pigus ir maistingas - jie valgys bet ką."

> Galvojau, kad žmonės nebus tokie apatiški ir netoleruos šio baisaus elgesio su tokiais pat gyvais padarais kaip ir jie.

**Ar mes jau pasiekėme beprotybės dugną?**

Deja, ne. Po šios konferencijos veganų nemėgstantys mėsos garbintojai paskelbė apie savo projektą sukurti fermą, kurioje bus auginami veganai skirti maisto gavybai. Jie surinko projektui reikalingas lėšas per dvi savaites. Taigi, neužilgo mūsų prekybos centruose laukia ir tikra tikrų veganų mėsa.

Ar šis karas tarp gyvūnų ir mėsos mylėtojų kada nors baigsis? Ar abi pusės kada nors liausis bandžiusios įtikinti kitus, kad tik jų gyvenimo būdas yra teisingas? Ar vienas kito valgymas gali mus sutaikyti? Ar egzistuoja vidurinysis kelias? Tai keletas iš klausimų, į kuriuos mūsų skaitytojams teks atsakyti patiems.

<iframe width="560" height="315" src="https://www.youtube.com/embed/z39Q4wqlZ6k" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture; web-share" allowfullscreen></iframe>
``