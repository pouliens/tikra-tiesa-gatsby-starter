---
title: "Gydančių kristalų ekspertas sunegalavo"
cover: images/kristalai-min.jpg
coverAlt: "Būdamas blaivus, Raimundas sudaro profesionalaus ekstrasenso įspūdį"
description: "Būdamas blaivus, Raimundas sudaro profesionalaus ekstrasenso įspūdį"
datePublished: "2019-03-30"
dateModified: "2019-03-30"
category: "dvasingumas" 
slug: "gydanciu-kristalu-ekspertas-sunegalavo"
excerpt: "Kreipęsis į ligoninę dėl dvasinio sukrėtimo vyras buvo greitai išvytas."
tags:
  - medicina
---

**Spalvotų akmenukų pagalba gyvūnus ir žmones gydantis Raimundas pralošė savo darbo įrankius kortų žaidime ir smarkiai susirgo.**

Žvitrių akių ir guvaus būdo vyriškis ekstrasenso veikla užsiima jau kelis dešimtmečius. "Kai mano močiutė išmokė mane burti iš kortų, - sako charizmatiškas vyriškis,- aš supratau, kad tai mano pašaukimas".

Į Raimundo profesiją galima žiūrėti skeptiškai ir manyti, kad jis išnaudoja lengvatikius savo nepagrįstai gydymo metodais. Bet paklausus kaimynų ir Raimundą net ligos patale lankančių klientų, pasipila komplimentai ir padėkos. Vienam jis išgydė trumparegystę, kitam sutaisė šaldytuvą, trečiam padėjo užkeikti sugyventinę.

"Jei ne Raimundas, aš jau seniai gulėčiau po velėna", - sakė vienas iš Raimundo klientų, kuriam jis padėjo mesti rūkyti. "Dabar aš visus pinigus atiduodu jam ir nieko ant cigarečių nebelieka - jaučiuosi dešimt metų jaunesnis".

> Vienam jis išgydė trumparegystę, kitam sutaisė šaldytuvą, trečiam padėjo užkeikti sugyventinę.

"Aš juos vadinu naivuoliais", - sako Raimundas apie jį kritikuojančius žmones.- Nepykstu aš ant jų, man jų labiau gaila - gyvena savo materialiame pasaulyje ir nemato toliau savo nosies".

"Manęs net į ligoninę neįleido su tokiu sielos skausmu,- piktinasi be perstojo kosintis, krenkščiantis ir kitus nemalonius garsus leidžiantis vyriškis.- Sakė atseit su kvapeliu aš. Pradėjau muštis - išmetė. Daugiau neatsimenu".

> Manęs net į ligoninę neįleido su tokiu sielos skausmu

Nors kai kurie kaimynai ir kiemo vaikai Raimundą pravardžiuoja "burtininku", jie vis vien savotiškai myli šį keistuolį. "Burtininkas kartais pasikviečia mus pamokyti jį žaisti *Fortnite*, - pasakoja šalia gyvenantis berniukas.- Man atrodo, kad jam liūdna - vienas gyvena, neturi ką veikti, dėl to ir užsiiminėja tom nesąmonėm". "Ir žaisti *Fortnite* jam nelabai sekasi - prasta jo reakcija, greitai supyksta, kai pralošia, - prideda kitas.- Tikiuos vienas būdamas nesugalvos nusižudyti".

"Man gėda prieš savo klientus, - tęsia Raimundas po ilgo kosulio priepuolio.- Tie akmenys buvo man kaip rankos. Žinojau, kad nereikia eiti pas kaimyną žaisti kortom išgėrus - nebe tie metai".

"Visada buvau geležinės sveikatos žmogus,- teigia vyras,- pragerdavau tris, keturias dienas - ir ką? Penktą išsivemdavau, nusiprausdavau ir kaip naujas".

> Žinojau, kad nereikia eiti pas kaimyną žaisti kortom išgėrus - nebe tie metai

Būtent dėl šios jo savybės kaimynai Raimundą vadina "burtininku". Gydomųjų galių turėjimas ir gebėjimas matyti ateitį jų taip nestebina, kaip jo tolerancija alkoholiui.

Net neklaustas Raimundas pradeda pasakoti apie savo mėgstamus gėrimus - jų daug. "Kad rastum savo kelią, turi pirma pasiklysti,- dėsto ligotas pranašas.

"Dabar aš negaliu miegoti naktimis. Viskas man atrodo beprasmiška",- tikina jis. "Burtininko" manymu dėl suprastėjusios psichologinės, emocinės ir dvasinės sveikatos yra kalta kristalų netektis, o ne jo besaikis girtavimas.

> "Kad rastum savo kelią, turi pirma pasiklysti",- dėsto ligotas pranašas.

"Tai dar vienas įrodymas, kad jie veikia, - tvirtina vyriškis iš savo ligos patalo.- Kol juos turėjau - sveikas, kaip agurkas. Tik jie dingo - iškart surietė".

Bet Raimundas neketina taip lengvai pasiduoti, - "Aš esu kovotojas. Išsinešiu butelius ir atsilošiu".

Ką su laimėtais kristalais daro kaimynas? "Sudėjau juos į akvariumą žuvytėms,- sako stebuklingo prizo laimėtojas. Ir jam nė kiek negaila savo pasiligojusio draugo, - Pats kaltas. Jis man irgi neatidavė praloštų ramentų. Tris savaites šokinėjau ant vienos kojos, kol nesusilaužiau ir tos."

> Aš esu kovotojas. Išsinešiu butelius ir atsilošiu

"Gal aš irgi dabar pradėsiu gydyti žmones, - sako kaimynas pralošęs ramentus, bet laimėjęs gydančių galių turinčius kristalus.- Anksčiau juokdavausi iš Raimundo ir jo nesąmonių. Bet sudėjau tuos akmenukus į akvariumą ir vanduo iškart pasidarė švaresnis."

Paklaustas ar jam reikia kokios nors paramos šiuo sunkiu laikotarpiu, Raimundas atsako, kad "tenorėtų jog pasaulyje būtų mažiau pykčio, skausmo ir šmeižto". Jam, giliai dvasingam žmogui, tai būtų geriausias vaistas.\
