---
title: "Darbų mokytojas nesupranta, kodėl kai kurie vyrai mėgsta bučiuoti kitus vyrus"
cover: images/darbu-mokytojas-nesupranta-kodel-vyrai-megsta-buciuotis-2-min.jpg
coverAlt: "Anatolijus bando suprasti, kas jis toks"
description: "Anatolijus bando suprasti, kas jis toks"
datePublished: "2019-04-02"
dateModified: "2019-04-02"
slug: "darbu-mokytojas-nesupranta-kodel-kai-kurie-vyrai-megsta-buciuoti-kitus-vyrus"
category: "Šeima"
excerpt: "Netyčia pažiūrėjęs filmą \"Vadink mane savo vardu\" (\"Call me by your name\"), vyriškis jaučiasi labai suglumęs."
tags:
  - supratingumas
---

**Anatolijus, penkiasdešimties metų darbų mokytojas, netyčia atsidūrė filme "Vadink mane savo vardu" ("Call me by your name"), kuriame jaunas vaikinas įsimyli žavų doktorantūros studentą apsistojusį jo tėvų viloje. Ši istorija apie dviejų vaikinų vasaros meilės nuotykį smarkiai sukrėtė naivų vyriškį.**

Gilūs sukrėtimai
----------------

Anatolijus iš kino salės išėjo šiek tiek svirduliuodamas. Per savo ilgą gyvenimą jis dar nebuvo matęs intymiai bendraujančių vyrų.

"Kodėl man niekas anksčiau apie tai nesakė?,- klausė vyriškis savo žmonos, - gal aš irgi būčiau norėjęs pabandyti". Žmonai teko pasodinti vyrą ir atnešti šalto vandens, kad jis nusiramintų.

"Mane šiek tiek išgąsdino, kai jis pasakė, kad irgi norėtų tai pabandyti", - guodėsi žmona. "Tikėjausi, kad jis tai pasakys po "Penkiasdešimt pilkų atspalvių" ("50 Shades of Grey" ), bet ką tu - užmigo po dešimt minučių. Šitą žiūrėjo išsižiojęs".

"Ar čia kažkokia nauja mada?", - klausinėjo vyras aplinkinių. "Tatuiruotės, auskarai, dabar dar besibučiuojantys vyrai. Nesuprantu kas čia darosi", - guodėsi pusę amžiaus tamsiame urve gyvenęs vyras.

> Tatuiruotės, auskarai, dabar dar besibučiuojantys vyrai...

"Nesakykit, kad jie dar ir seksu užsiima?" Žmonai linktelėjus, vyriškio burna atsidarė dar labiau. "Nuo kada?"

Tamsos šaknys
-------------

Elvyros, kino teatre savaitgaliais dirbančios psichologės, nuomone, vyrai dažnai atsiriboja nuo savo jausmų. Jie juos neigia, iškreipia ir projektuoja į kitus. Tam yra nemažai priežasčių - griežtas auklėjimas, priešiškas visuomenės požiūris, per daug tradiciška gyvenimo aplinka ir negebėjimas atpažinti savo jausmų.

> Elvyros, kino teatre dirbančios psichologės, nuomone, vyrai dažnai atsiriboja nuo savo jausmų.

"Daug tokių Anatolijų aš matau, - sako ji, - nugyvena pusę amžiaus ir, taip sakant, vis vien neranda savęs".

Nauja pradžia
-------------

"Man atrodo, mano dėdė buvo gėjus, - samprotavo Anatolijus trindamasis smilkinius,- dažnai su kaimynu naktį važiuodavo į medžioklę, bet niekada nieko nesumedžiodavo".

"O mano tėvas visada sakydavo, kad vyrai myli moteris, moterys myli vyrus ir viskas. Nejau klydo? Toks protingas atrodė", - klausė dešimtmetis penkiasdešimtmečio kūne.

**Tikratiesa.com** žurnalistams pavyko įsibrauti į Anatolijaus namus, kol jis miegojo, ir patikrinti jo interneto naršymo istoriją. "Ar dievas myli gėjus?", "Ar Lietuvoje legalu būti gėjumi?", "Kodėl aš sapnuoju nuogus vyrus?", "Koldūnai su gvazdikėliais": tai keletas iš Anatolijaus internetinių paieškų.

> Tikratiesa.com žurnalistams pavyko įsibrauti į Anatolijaus namus, kol jis miegojo, ir patikrinti jo interneto naršymo istoriją.

Po šio sukrėtimo jis giliai įniko į savo seksualumo analizavimą. Dabar jis keliauja po Lietuvą su paskaitų ciklu 'Išgirsk Save'.

Anatolijaus mokinių šis pasikeitimas visai nenustebino. "Visi jau seniai žinojo. Išskyrus jį patį", - sakė 9-os C seniūnas.

> Dabar jis keliauja po Lietuvą su paskaitų ciklu 'Išgirsk Save'

Jo žmona taip pat palaiko vyriškį šimtu procentų ir sako: "jeigu dar metus būtų nesusipratęs, būčiau pati pasakiusi".
