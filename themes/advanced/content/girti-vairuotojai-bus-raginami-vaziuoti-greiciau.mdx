---
title: "Girti vairuotojai bus raginami važiuoti greičiau"
cover: images/girti-vairuotojai-raginami-vaziuoti-greiciau-thumb-min.jpg
coverAlt: "Algirdas puikiai geba derinti savo pomėgius tiek teatrui, tiek alkoholiui"
description: "Algirdas puikiai geba derinti savo pomėgius tiek teatrui, tiek alkoholiui"
datePublished: "2019-03-22"
dateModified: "2019-03-22"
slug: "girti-vairuotojai-bus-raginami-vaziuoti-greiciau"
category: "Mokslas"
excerpt: "Kelių policijos apskaičiavimais tai turėtų padėti greičio ir alkoholio mėgėjams greičiau užsimušti"
tags:
  - automašinos
---

**Išmėginusi visus kitus įmanomus būdus drausminti neblaivius vairuotojus, kelių policija imsis inovatyvaus sprendimo**

Proto bokštai
-------------

Kai kas tai pavadintų atvirkštine psichologija, kai kas - absurdu. Bet Kelių Policijos vyriausiasis vadas yra įsitikinęs, kad šis sumanymas padės sumažinti ir po kurio laiko visai išnaikinti girtų vairuotojų sukeltų avarijų skaičių.

"Kelių policija bandė viską: prašyti, bausti, maldauti - niekas nepadeda", - tęsia kelių drausmės vyriausiasis prižiūrėtojas. Jo nuomone šios gilios visuomeninės žaizdos nebus galima išgydyti kasdieniais metodais.

> Kai kas tai pavadintų atvirkštine psichologija, kai kas - absurdu.

"Mes bendradarbiavome su Vilniuje įsikūrusiu startuoliu "Ultra Skaitmeninė Lietuva", kurio komanda mums padėjo sukurti detalią skaitmeninę didžiųjų Lietuvos miestų simuliaciją, - dėsto "Einšteinas", - ji mums leido virtualioje realybėje išmėginti įvairius miesto modelius".

Vado teigimu, leidus girtiems vairuotojams važiuoti greičiau, jie iškeliaus anapilin anksčiau.

"Žinau, tai gali atrodyti keista ir prieštarauti sveikam protui, bet aš nesitikiu, kad vidutinio intelekto žmonės supras mūsų išmanumą", - toliau kukliai savo išmintimi dalijasi tris savaites keturias dienas dvyliką valandų ir trisdešimt minučių kyšių neimantis vyras.

> ...aš nesitikiu, kad vidutinio intelekto žmonės supras mūsų išmanumą

Vaikų saugumas
--------------

Dauguma piliečių nerimauja dėl savo vaikų gyvybių - apkarsto juos atšvaitais, "prišeria" vitaminų ir neleidžia valgyti šiukšlių. Bet ar tai nenueis veltui jei girti vairuotojai važinės dar greičiau?

> Dauguma piliečių nerimauja dėl savo vaikų gyvybių - apkarsto juos atšvaitais, "prišeria" vitaminų ir neleidžia valgyti šiukšlių.

"Anot mūsų simuliacijos - ne, - sako "Ultra Skaitmeninė Lietuva" startuolio įkūrėjas, Bernardas Nuozulna. - Leidus girtiesiems važiuoti greičiau galimi du variantai: arba jie greičiau grįš namo ir nueis miegoti, arba greičiau užsimuš. Be to, 82% neblaivaus vairavimo atvejų įvyksta naktį; mūsų tyrimų duomenimis vaikai į mokykla naktimis neina".

Motyvacija
----------

"Mes turime keletą priemonių padėsiančių įvesti naują tvarką, - dėsto policijos vadas. - Įsteigsime prizą: "Greičiausias miesto girtuoklis". Kiekvieną savaitę labiausiai greitį viršijęs tauriųjų gėrimų mylėtojas bus apdovanotas dviem bilietais į jo pasirinktą spektaklį".

> Įsteigsime prizą: "Greičiausias miesto girtuoklis"

"Taip pat, jei girtas vairuotojas bus sustabdytas važiuojant per lėtai, mūsų pareigūnai įpils neblaiviąjam jo pasirinkto gėrimo ir palydės jį namo užtikrindami, kad šis visuomenės priešas važiuoja bent penkiasdešimt kilometrų per valandą virš leistinos greičio ribos".

Pliusai ir minusai
------------------

Kad ir kaip įtikinamai skambėtų ši idėja yra tokių, kurie abejoja ar ji tikrai suveiks.

Anoniminių alkoholikų sąjungos lyderis Vismantas Kaušelis mano, kad ši idėja gali atidaryti pandoros skrynią. "Aš buvau vienas iš tų vairuotojų. Ir aš žinau, kad tai jų vienintelis saviraiškos būdas. Jei jį atimsime, turime jį pakeisti kuom nors kitu".

Taip pat jo nuomone, šie neatsakingi vairuotojai atlieka svarbią miesto ir kaimo ekologijos funkciją: "Kaip grybai, bakterijos, vabzdžiai ir vilkai yra miško sanitarai, taip girti vairuotojai yra miesto sanitarai; kas išžudys tuos paliegusius senelius ir storus vaikus, jei ne jie?"

Atstumtieji
-----------

Bet ką apie tai mano patys girtieji kenkėjai? Algirdas Libašauskas, "Girtų Vairuotojų" klubo viceprezidentas, žiūri į šią naujovę gan pozityviai.

"Tie prizai atrodo visai nieko, - sako Algirdas, - jei laimėsiu, nusivesiu žmoną į teatrą. Gal nebeknis proto, kad visus pinigus prageriu".

> "Kaip grybai, bakterijos, vabzdžiai ir vilkai yra miško sanitarai, taip girti vairuotojai yra miesto sanitarai"

"Žmonės vadina mus parazitais ir kenkėjais,- guodžiasi išgeriantis, bet mylintis vyras,- bet mes esame tokie pat žmonės. Mes mylime, kenčiame, laimime ir pralaimime. Ir mes taip pat mėgstame išgerti. Ir mėgstame vairuoti išgėrę. Bet ar tai nusikaltimas? Ar nusikaltimas būti savimi?" Taip, Algirdai, šiuo atveju tai nusikaltimas.

Optimizmas
----------

Ar šis paradoksalus sprendimas padės pagerinti Lietuvos kelių situaciją paaiškės jau greitai. Policijos vadas neseniai vykusiame naujo įstatymo aptarime sakė: "Mūsų tikslas yra pražudyti bent po keturis tokius greičio ir alkoholio mėgėjus per savaitę. Taip, tai neetiška ir aš greičiausiai keliausiu į pragarą už šią idėja, bet jei mums pasiseks: 2170-ais metais keliai Lietuvoje turėtų tapti vėl saugūs".

> 2170-ais metais keliai Lietuvoje turėtų tapti vėl saugūs
