---
title: "Apie ateitį ir likusias abėcėlės raides"
cover: images/xyz-kartos-min.jpg
coverAlt: "Dvi skirtingos kartos ir tarp jų egzistuojantis portalas."
description: "Hubertas Vikšrelis dalinasi savo įžvalgomis apie skirtumus tarp kartų"
datePublished: "2020-03-01"
dateModified: "2020-03-01"
slug: "apie-ateiti-ir-likusias-abeceles-raides"
category: "Mokslas"
excerpt: "Ar skirtingos kartos gyvena skirtinguose pasauliuose ir ar egzistuoja juos jungiantis portalas? To savęs kasdien klausia Hubertas."
tags:
  - kartos
  - ateitis
---

„Z kartai reiktų neblogai iškaršti kailį",- taip mūsų pašnekesį pradeda Vilniaus universiteto profesorius, daktaras Hubertas Vikšrelis. Psichosocialines sąveikas tarp skirtingų kartų nagrinėjantis vyras su redakcija yra atviras ir žodžių į vatą nevynioja.

„Ta Z karta (žmonės gimę 1995-aisiais ir vėliau) yra absoliučiai niekinė! Jie užsiimana jokios vertės nesukuriančiomis veiklomis, nuolat čiulpia iš savo tėvų ir vyresnių žmonių sunkiais uždirbtus resursus ir naudoja juos bereikšmiams tikslams",- susijaudinimo ir pykčio neslėpdamas pasakoja profesorius.

> Z kartai reiktų neblogai iškaršti kailį.

Įsikarščiavusiam mokslų daktarui nusiraminti padeda stiklelis tauraus armėniško stipriojo gėrimo, kurį jis taip mėgsta. „Šis skystis padeda panaikinti chronišką egzistencinį skausmą", - teisinasi pašnekovas pildydamas savo taurę.

Jo knyga apie šį gėrimą „Šlapias klynas arba 1001 priežastis aplankyti Armėniją kasmet" yra įtraukta į privalomų ir rekomenduojamų perskaityti knygų sąrašą net dviejose šalyse. Kuriose - pašnekovas neatskleidžia.

> Įsikarščiavusiam mokslų daktarui nusiraminti padeda stiklelis tauraus armėniško stipriojo gėrimo

**Profesoriau, ar tiesa, kad esate atsisakęs vesti paskaitas taip vadinamajai Z kartai?**‍

Taip! Ir aš nesigėdiju savo amžizmo (diskriminacija pagal amžių - red. past.) Nežadu švaistyti savo gyvenimo darbo ir talento skystapročiams, kurie paskaitų metu vietoj to, kad klausytų dėstytojo, filmuoja save skleisdami keistus garsus ir kelia tuos video į socialinius tinklapius. 

Kartą paklausus vieno skystapročio studento, kodėl pasirinkai šį mokslą, o ne emigraciją, pastarasis atsakė, kad nori perprasti „sekėjų" psichologijos subtilybes. Tai esą jam padėsią kurti turinį, kuris tuose sekėjus „užkabliuos". Kas vyko toliau pasakoti nenoriu. Tiesiog paminėsiu, kad buvo pradėtas ikiteisminis tyrimas.

**Ar galite palyginti X, Y ir Z kartas? Ar jos turi ryškių skirtumų? O gal kaip tik stipriai įtakoja viena kitą?**

Karta X, tai žmonės gimę 1965 - 1979  metais. Jie maištininkai, sukėlę ne vieną revoliuciją ( dažnai patys to nesuprasdami). Ši karta mano, kad yra nusipelniusi teisės rinktis. Taip, tai gryna tiesa, bet kodėl didelė dalis jų (tarp jų ir aš) pasirinko alkoholizmą, vis dar neaišku.

Šiuo atveju karta Y (žmonės gimę 1980 - 1994), dar vadinama „millennials", yra visiškai kitokia. Jie laiko save išmanančiais viską ir tuo naudojasi. Tai dažnai jiems ir kiša pagalį į ratus. Jie yra suformuoti šiuolaikinės žiniasklaidos ir neturi tikros savo nuomonės. Jie - reklamų, brand'ų ir marketingo vergai, nevengiantys svaigintis stipresnėmis psichotropinėmis medžiagomis kaip klijai ar acetonas. Tačiau jie nespjauna ir į alkoholį, bet deja jų organizmai yra mažiau atsparūs pastarajam - tai evoliucijos pėdsakas. 

> Y karta- reklamų, brand'ų ir marketingo vergai, nevengiantys svaigintis stipresnėmis psichotropinėmis medžiagomis kaip klijai ar acetonas.

Na, o karta Z (žmonės gimę 1995 -2015), arba kaip aš mėgstu vadinti, jaunųjų tarakonų ištirpusiomis nuo elektroninių cigarečių dūmų smegenimis, yra absoliutus visuomenės degeneracijos pavyzdys. Kartą girdėjau vieną jaunuolį autobuse sakant: "Kam man atsakymai, kai yra Google"? Tada pastebėjau, kad šis jaunas išgama filmavo video į savo socialinio tinklo paskyrą ir pasakęs dar kelias idiotiškas frazes šyptelėjo, parodė kelis ženklus gestais, kurie jo manymu reiškė JAV vakarų pakrantės gaujos simbolius, o iš tikrųjų gestų kalba reiškė "kergti skirtingų veislių kates yra pagirtina", ir baigė savo transliaciją. Ir atsakykite man ar tai yra normalu? 

**Gerbiamas profesoriau, kaip jūs įsivaizduojate Lietuvą ateityje, na tarkim po trisdešimties ar keturiasdešimties metų? Ir kas jūsų manymu seks po Z kartos? Juk abėcėlėje sekanti raidė tik Ž.**

**‍**Laukia absoliuti apokalipsė. Z karta sunaikins pasaulį ir susinaikins pati. Sėdėdama kavinėse su savo obuolio kompiuteriais ir apsimetinėdama, kad kuria kažkokį produktą, kuris neva atneš pasauliui tai, ko šis dar nėra matęs, o iš tikro jie ten tiesiog naršo socialinius tinklapius ir stebi, kaip kiti asmenys, jei galima juos taip pavadint, krečia protu nesuvokiamus dalykus -  valgo skalbimo priemones ir pila ledinį vandenį sau ant galvų. 

> Laukia absoliuti apokalipsė.

Tai tik dar kartą įrodo, kad tai kuo tikriausia rusiška evoliucijos ruletė ir kad kiekvienas šūvis yra tikra kulka po truputį žalojanti visą visuomenę. Po Z kartos bus tik karta **„**py#%^@c"!

**Kodėl kyla konfliktai tarp kartų?**

Žmonės mėgsta tai, kas jiems yra pažįstama ir suprantama. Jie mėgsta žmones panašius į save. Vienas mano doktorantas atliko tyrimą, kuriame paprašė įvairių kartų atstovus įvertinti kitas kartas mėgiamumo skalėje ir pastebėjo, kad žmonės visada pastato savo kartą į pirmą vietą. Jo mokslinis darbas „Visi yra durni, išskyrus mane" buvo labai gerai atliktas ir puikus. Deja, man teko jį sudergti ir sugriauti perspektyvią jaunuolio karjerą, nes jis buvo ne iš mano kartos. Galbūt kai kas tai pavadintų diskriminacija pagal amžių, bet aš tai vadinu dievo rykšte. Ne aš esu tamsus ir siaurų pažiūrų žmogus, bet pasaulis yra blogas ir gyvenimas yra sunkus. Jei kam nors tai nepatinka, tai jų pačių kaltė, kad gimė neteisingu laiku.

> Deja, man teko jį sudergti ir sugriauti perspektyvią jaunuolio karjerą, nes jis buvo ne iš mano kartos.

Ties šiuo paskutiniu profesoriaus pasikarščiavimu norime ir baigti šį interviu. Net mūsų, jokių standartų neturinčiam portalui, šie skiedalai nepasirodė verti dėmesio.

Vėliau Hubertas susisiekė su tikratiesa.com ir atsiprašė dėl savo išsišokimų. Spausdiname dalį jo laiško:

„Aš esu toks piktas, nes man atrodo, kad gyvenimas man slysta iš rankų. Visi tie jauni žmonės mane gąsdina. Mano viršininkas dvigubai už mane jaunesnis ir jau pasiekęs savo karjeroje daugiau, nei aš per visą savo gyvenimą. Jei kartais atsirastų gerų žmonių, kurie nori mane pamokyti naudotis TikTok socialiniu tinklu arba žaisti trečio asmens šaudyklę Fortnite, prašau, parašyti man dievorykste@draugas.lt"
