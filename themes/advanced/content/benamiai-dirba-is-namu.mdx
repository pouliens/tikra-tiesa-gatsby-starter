---
title: "Karantino metu benamiai priversti dirbti iš namų"
cover: images/benamiai-min.jpeg
coverAlt: "Niekam ne paslaptis, kad šie du džentelmenai - benamiai."
description: "Ar namai yra tik vieta, kurioje gali vaikščioti be kelnių, ar kažkas daugiau? Gyvenimo gatvėje ekspertai pasakoja, kaip dirbti iš namų, kai neturi nei darbo, nei namų. "
datePublished: "2020-04-09"
dateModified: "2020-04-09"
category: "technologijos"
slug: "karantino-metu-benamiai-priversti-dirbti-is-namu"
excerpt: "Darbas iš namų benamiams sukelia daug nepatogumų - dėl dėmesio jiems tenka konkuruoti su kitomis įžymybėmis sėdinčiomis namuose ir neturinčiomis, ką veikti."
tags:
  - miestas
---

**Susiklosčius esamai situacijai Lietuvoje ir pasaulyje, kai tūkstančiai žmonių priversti dirbti namų sąlygomis, nors niekas neklausė nori jie to ar ne, egzistuoja grupė asmenų, kuriems tai kasdienybė. **

Apsiginklavę savadarbėmis, iš plastmasinių vienkartinės taros butelių pagamintomis, kaukėmis ir iš prekybos centrų pasiskolintomis vienkartinėmis pirštinėmis, kurias prisiekėme grąžinti, leidžiamės į kelią pakalbinti šių nenuilstančių *frylancerių*.

Prie vieno iš prekybos centrų sutinkame porą darbo namuose specialistų. Vienas prašo vadinti jį Saša, nes nuo ilgalaikio denatūruoto skysčio vartojimo tiesiog pamiršo savo tikrąjį vardą, kito vardas - Remigijus. Niekam ne paslaptis, kad šie du džentelmenai - benamiai.

![Saša ir Remigijus, kaip ir dauguma alchemikų, siekia atrasti nemirtingumo eliksyrą. Negailėdami savo sveikatos, mokslo ir žmonijos vardan, jie dažnai atlieka eksperimentus tiek su savo sąmone, tiek su savo kūnais](images/benamiai-min.jpeg)

Saša frylancerio karjerą pradėjo tik baigęs mokyklą, o kolega Remigijus prisijungė tik baigęs studijas, kur mokslų metu nieko kito neveikė, o tik mėgavosi laisvu nuo tėvų gyvenimu.

Pokalbį pradedame nuo šių darbininkų darbo taisyklės „Gerbk savo klientą", tad abu frylanceriai kilsteldami savo į nieką nepanašius galvos apdangalus ir atidengdami rastafarų tikėjimą išpažįstančių žmonių primenančias šukuosenas mandagiai pasisveikina ir, nepaisant dantų stokos, raiškiai ištaria: „Pagarba,vyrai".

Pasisveikiname ir mes, o norėdami užmegzti artimesnį ryšį duodame kiekvienam frylanceriui jų užsitarnautą uždarbį "in advance".

**Papasakokite plačiau, nuo ko prasidėjo jūsų kaip frylancerių karjera**.

**Saša**. Dar besimokydamas mokykloje žinojau, kad studijuoti toliau neisiu. Pamokų metu mane žavėdavo pavasario oras už lango, o kai matydavau netoliese statybvietėje besilinksminančius darbininkus, tai seilės dribdavo taip, kad net priešais sėdinčių klasės draugų nugaros šlapdavo. Baigęs dešimt klasių puoliau į lauką ir daugiau namo taip ir nebegrįžau. Laukas tapo mano namais.

**Remigijus**. Aš religijotyros studijų metu supratau, kad materialus pasaulis tėra iliuzija. Iliuzija, kuri laiko mus įkalintus ir verčia gyventi pagal visuomenės sukurtas taisykles. Frylancerio gyvenimo būdas man pasirodė daug artimesnis realybei -- aš galiu būti savimi ir man nereikia niekam pataikauti ir niekuo apsimetinėti.

**Ar buvo reikalingi kokie nors kursai norint tapti tuo, kuo jūs esate šiandien?**

**Saša.** Reikalingi buvo ir kursai, ir pažymos, ir treniruotės. Mokėmės visko: nuo užsienio kalbų iki kritinio mąstymo ir išgyvenimo atšiauriausiomis sąlygomis. Vienas iš labiausiai įsiminusių dėstytojų buvo Afganistano karo veteranas pravarde Svolačius. Išmokė mus ir kaip iš išmatų žvakes gaminti, kurias vėliau per atlaidus priebažnyčių pardavinėjom, ir kaip su žvėrišku galvos skausmu atsibudus nepažįstamoje aplinkoje nepulti į paniką.

**Remigijus.**Tos žvakutės taip pat puikiai tinka sukurti jaukią romantišką aplinką net ir atšiauriomis sąlygomis. Jei mums nereikia namų, tai nereiškia, kad mums nereikia ir meilės.

**Ar dalinatės savo sukaupta išmintimi su kitais?**

**Saša.** Žinoma. Ne taip seniai pradėjome kursų programą ir paprastiems mirtingiesiems. Žinot, dabar tokia situacija Lietuvoje, kai žmonėms liepta būti namuose, tai jie sienom lipa iš neturėjimo ką veikt. Tai mes einam po daugiabučių ir nuosavų namų balkonais ir šaukiam garsiai, kad nuotoliniai kursai prasideda. Pradedam šeštą vakare, o septintą jie mums jau ploja iš balkonų. Malonu, kai įvertina. Nelyginėmis savaitės dienomis mokom senovinės skruzdžių spirito meditacijos, o lyginėmis vyksta čefyro valandėlė.

**Remigijus.** Šie mistiniai eliksyrai puikiai padeda išlaisvinti sielą iš kūno gniaužtų.

**Ar už šį savo dalijimąsi gėriu gaunate, kokį nors atlygį?**

**Saša.** Atlygis labai priklauso nuo rajono, kuriame dirbame. Jei rajonas geresnis gaunam ir pinigų, ir maisto. Jei prastesnis - lieka tik tušti skruzdžių spirito buteliukai, kurie išrieda pro balkonų apačias, kai žmonės pasiekę euforiją dažnai apalpsta ir buteliukai pradeda riedėti tarsi monetos iš lošimo aparato laimėjus didįjį prizą. Toks visai hipnotizuojantis vaizdas.

**Remigijus.** Man vienas apkvaitęs verslininkas kartą išmetė savo „Porsche" raktelius ir kontrolinį įmonės akcijų paketą. Iš dokumentų susisukom daug cigarečių, o raktelį naudoju vietoj konservų atidarytuvo, nes senąjį kažkur pamečiau. Vėliau jis parašė padėkos laišką, kuriame dėkojo, kad padėjome jam atmerkti trečią akį.

![Darbas iš namų benamiams sukelia daug nepatogumų - dėl dėmesio jiems tenka konkuruoti su kitomis įžymybėmis sėdinčiomis namuose ir neturinčiomis, ką veikti.](images/benamiai-namuose-min.jpg)

**Ar pasibaigus karantinui ir gyventojų saviizoliacijai ketinate tęsti kursus po balkonais?**

**Saša.** Tikimės,kad pavyks. Jei pastebėjot, nuo ilgalaikio denatūrato vartojimo man buvo stipriai pažeisti vidaus organai ir išsivystė cukrinis diabetas ir teko nupjauti abi kojas, tad mano mobilumas yra ganėtinai keblus klausimas.Kreipėmės į susisiekimo ministeriją su prašymu suteikti vežimėlį, taip būtų lengviau judėti, bet atsakymo kol kas negavome. Gal dėl to, kad pamiršau savo elektroninio pašto prisijungimą. 

**Remigijus.** Kažkas iš Jungtinės Karalystės juk žadėjo vėlyvojo Styv Aoki išmanųjį vežimėlį padovanot. 

**Baigiant mūsų pokalbiui norėtumėm paklausti, ką visgi reiškia terminas „frylanceriai".**

**Saša. „**Fry"- angliškai laisvas arba nemokamas, o „lancer" - tai kavalerijos karinis vienetas apginkluotas ietimi. Juk esate pastebėję, kad dažnas mūsų rankoje turi į ietį panašų įnagį, kuriuo galime lengviau pasiekti ant žemės, ar kur giliai esančius įvairius daiktus. Taip nereikia nei nugaros lenkti, nei pačiam kur nors lįsti.

**Remigijus.** Neturiu daugiau ką bepridurti - leisiu tylai atsakyti į šį klausimą. Ji dažnai yra išmintingesnė, nei burnos aušinimas.

Šiam dialogui ir nejaukiai tylai pasibaigus, pašnekovai norėjo atkreipti visų dėmesį į asmens higienos svarbą -- tiek vidinę, tiek išorinę. Šių džentelmenų išmintis ir kvapas dar ilgai išliks su mumis.