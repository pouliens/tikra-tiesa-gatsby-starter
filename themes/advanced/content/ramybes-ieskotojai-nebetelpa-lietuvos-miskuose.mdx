---
title: "Ramybės ieškotojai nebetelpa Lietuvos miškuose"
cover: images/ramybes ieskotojai-min.jpg
coverAlt: "Meditacija miške padeda Edgarui neišprotėti"
description: "Meditacija miške padeda Edgarui neišprotėti"
datePublished: "2019-04-19"
dateModified: "2019-04-19"
category: "meditacija" 
slug: "ramybes-ieskotojai-nebetelpa-lietuvos-miskuose"
excerpt: "Nuo rutinos ir kasdienybės rūpesčių pavargę, ir sielos atgaivos ieškantys, vyrai sudaro kamščius prie Lietuvos girių ir ežerų"
tags:
  - miškas
---

**Edgaras Debesevičius, vienas iš ramybės ieškotojų, kiekvieną savaitgalį traukia į šalia Šiaulių esantį Pageluvio mišką. Jo teigimu, tai yra vienintelė vieta, kurioje jis gali pabūti savimi ir pabėgti nuo gyvenimo skausmo.**

Skausmas būti gyvu
------------------

„Aš labai pavargstu nuo modernaus gyvenimo, - sako vyras pajuodusiais paakiais, - gamta man padeda pakrauti savo baterijas".

Tačiau pastaruoju metu žmogui-robotui Edgarui darosi vis sunkiau pakrauti savo išsękusias baterijas. Tokių kaip jis yra daugiau ir į mišką patekti darosi vis sunkiau.

„Aš galvojau, kad aš vienas toks. Visi atrodo kažkaip lyg ir tvarkosi. Bet paklausiau bendradarbio - sakė, kad jo sieloj irgi nesibaigiantis lapkritis."

> „Bendradarbio sieloj irgi nesibaigiantis lapkritis."

Kur bėgti, kai demonai tūno tavo viduj?
---------------------------------------

Edgaras Pageluvio miške turi, ar bent jau turėjo, savo mėgstamą vietą, kurioje sėdėdavo atsirėmęs į medį, kol iš sielos dingdavo maudulys.

Bet dėl padidėjusio ramybės ieškotojų skaičiaus, tai padaryti darosi vis sunkiau. „Kartais aš net nerandu, kur pasistatyti mašinos,- sako jis, - dabar dažniausiai važiuoju autobusu".

Autobuso vairuotoja Rima, važinėjanti maršrutu Šiauliai-Pageluvis, sako, kad tokių keliautojų labai padaugėjo. „Aš matau jų veiduose daug skausmo, - sako guvi moteris, - gaila man jų. Visą savaitę jie kaip kokie kaliniai sėdi tarp keturių sienų prie tų savo kampiuterių. Nenuostabu, kad po to jaučiasi ir atrodo kaip zombiai."

> „Aš matau jų veiduose daug skausmo", - sako autobuso vairuotoja Rima.

Truputis „Nieko"
----------------

Modernaus gyvenimo išsekinti ir nuo „visko" pavargę vyrai trokšta išsvajotojo „nieko".

„Nebūtis yra jų namai, - sako bet kokia tema nevengianti pamokslauti psichologė Elvyra Zubrienė. - Ten jie jaučiasi savimi. Šiais laikais tarp tūkstančio darbų ir tūkstančio daiktų, tą nebūtį surasti darosi vis sunkiau. Dėl to vyrai ieško jos vienuolynuose, kompiuteriniuose žaidimuose, alkoholyje, savižudybėse, ekstremaliame sporte. Bet kur, kur viskas ištirpsta iš jų sąmonės".

Edgaras laukdamas autobuso nugabensiančio jį į sielos oazę, nervingai rūko vieną cigaretę po kitos. „Aš tik noriu trupučio „nieko". Nejau tiek daug prašau?"

> „Aš tik noriu trupučio „nieko". Nejau tiek daug prašau?"

Vyrai nuo seno keliaudavo į girias, kopdavo į kalnus, plaukdavo į jūras, išeidavo į dykumas, medituodavo urvuose. Tai padėdavo jiems numalšinti sielos skausmus ir atrasti gyvenimo prasmę.

Hermanas Melvilis knygoje „Mobis Dikas" apie šią nepavydėtiną būseną ir jos išgyvenimą rašė: „Jūrą renkuosi vietoj pistoleto ir kulkos".

> „Jūrą renkuosi vietoj pistoleto ir kulkos"

Psichodvasinė krizė
-------------------

Pagaliau patekęs į autobusą Edgaras negali ramiai nusėdėti vietoje. Anksčiau jis bandydavo paaiškinti draugei, kur važiuoja, bet viskas dažniausiai baigdavosi dideliais barniais. „Pasakiau, kad noriu truputį pabūti vienas ir pagalvoti apie visų daiktų laikinumą. Gerai nesibaigė. Dabar nieko nebesakau."

> „Noriu truputį pabūti vienas ir pagalvoti apie visų daiktų laikinumą."

„Svarsčiau, gal į vienuolyną eiti ar važiuoti į Indiją medituoti, bet girdėjau, kad ten dar didesnės eilės, - sako Edgaras žvelgdamas pro autobuso langą,- Tėvas gėrė, aš vaikštau po mišką - šioks toks progresas."

Nebūties kaina
--------------

Ramybės ieškotojams atvykus į mišką, juos pasitinka Verslininkas Leonidas Zegelis. Jis čia įkūrė sielos paslaugų centrą „Sąmonės kosmonautai".

„Už kuklų mokestį aš padedu šiems amžinam lapkrityje gyvenantiems vyriškiams įsikurti miške, kol maudulys iš jų sielų atslūgs", - poetiškai pasakoja verslus vyras visur matantis klientus su nepatenkintais poreikiais.

> Verslininkas Leonidas Zegelis šalia Pageluvio miško įkūrė sielos paslaugų centrą „Sąmonės kosmonautai"

Kosmonautų miške daug. Jiems tenka pasiimti numeriuką iš aparato primenančio bankomatą ir laukti savo eilės, kol jie galės pagaliau numalšinti sielos troškulį.

„Klientų daug, - sako Leonidas apžiūrinėdamas atvykėlius, - nežinau, ką tai sako apie mūsų visuomenę. Turbūt, kad kažkas ne taip. Bet skųstis negaliu - pelnas geras. Gaila tik tų paniurėlių".

Kas mus išgelbės nuo mūsų pačių?
--------------------------------

Valstybinės miškų urėdijos prezidentas - Vilhelmas Storostas - mėgstantis vaikščioti po mišką nuogas, sako kad situacija kritiška: „kenčiančių daugėja, o miškų mažėja; ne tik Šiauliuose, bet visoj Lietuvoj."

![Vilhelmas ragina miestiečius nesigrūsti: „Vietos užteks visiems!"](https://www.gyvasmiskas.lt/wp-content/uploads/2018/10/VYDU%CC%84NAS-MISKE.jpg)

Tačiau jis vis vien nusiteikęs optimiškai ir neplanuoja nuleisti rankų. „Padarysim viską, kad tilptų visi. Niekas taip negydo žmonių dvasios, kaip miškas. Jis turi būti prieinamas visiems - kaip internetas!"

Miško terapijos centras
-----------------------

Edgaras, pagaliau sulaukęs savo eilės, skuba į paskirtą meditacijos vietą. „Neturiu daug laiko: trečią turiu pasiimti dukrą iš darželio, po to - nuvažiuoti į darbą", - sako gyvenimo džiaugsmą praradęs vyras.

Verslininkas Leonidas bendraudamas su Vilhelmu Storostu planuoja įkurti miško terapijos centrus šalia kiekvieno didmiesčio. Kai kur net po du.

Visą šį šurmulį kasdien stebintis devyniasdešimtmetis Antanas mėgsta kalbinti pavargusius miestiečius. Kiekvienam, kas jo klausosi, jis pasakoja apie savo jaunystę: „Aš irgi toks „ieškotojas" kadais buvau. Kai tik pajusdavau norą ką nors nušaut ar pats nusišaut, iškart susirinkdavau meškeres, pasikinkydavau arklį ir jodavau prie ežero. Prasėdėdavau po aštuonias, devynias valandas spoksodamas į vandenį ir viskas susitvarkydavo."

> „Kai tik pajusdavau norą ką nors nušaut ar pats nusišaut, iškart susirinkdavau meškeres, pasikinkydavau arklį ir jodavau prie ežero."

Baigęs miško terapijos seansą Edgaras atrodo šiek tiek mažiau išprotėjęs. „Kartais gyvenimas ne toks jau ir šūdinas", - sako jis su šypsena.

Po šio ritualo jis, kartu su kitais sielvarto broliais, traukia atgal į miestą. Savo sielose jie nešasi trupinėlį miško dvasios, kuri padės jiems atlaikyti rūsčius gyvenimo vėjus. O namuose jų laukia šilti artimųjų žodžiai: „Kur tu, joptvaimat, visą dieną buvai?!"

**Norintys prisidėti prie miškų terapijos centrų steigimo gali tai padaryti įsigydami Vilhelmo Storosto knygą**[ **„Tauresnio žmoniškumo užtekėjimas"**](https://www.patogupirkti.lt/knyga/tauresnio-zmoniskumo-uztekejimas.html)**.**

> „Kartais gyvenimas ne toks jau ir šūdinas"
