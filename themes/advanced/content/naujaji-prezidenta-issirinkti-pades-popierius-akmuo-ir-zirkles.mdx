---
title: "Naująjį prezidentą išsirinkti padės „Popierius, akmuo ir žirklės”"
cover: images/anarchija-rinkimai-thumb-min.jpg
coverAlt: "Jurijus ir Ovidija nebus įkalbinti balsuoti jokiais metodais"
description: "Jurijus ir Ovidija nebus įkalbinti balsuoti jokiais metodais"
datePublished: "2019-05-11"
dateModified: "2019-05-11"
category: "kriminalai" 
slug: "naujaji-prezidenta-issirinkti-pades-popierius-akmuo-ir-zirkles"
excerpt: "Lietuvos Respublikos piliečių, atėjusių balsuoti, lauks žaisminga naujovė."
tags:
  - knygos
---

**Piliečių, neapsisprendusių kam atiduoti savo svarbų balsą, rinkimų apylinkėse lauks vyriausios rinkimų komisijos pasamdyta, nešališkų žmonių, komanda, kuri padės greitai ir paprastai apsispręsti, kaip užpildyti balsavimo biuletenį.**

„Neturintiems nuomonės tereiks prieiti prie vieno iš šių žmonių, kuris ar kuri neapsisprendėliui duos išsitraukti lapelį su kandidato nuotrauka. Kitą nuotrauką išsitrauks rinkimų komisijos samdinys. Išsitraukus nuotraukas, bus žaidžiamas „Popierius, akmuo ir žirklės" žaidimas ir taip paaiškės, kam balsuotojas turi atiduoti savo balsą",- naujovę paaiškinti bandė, nuo nepriklausomybės atkūrimo kasmet balsus skaičiuojanti, mokytoja Janina Lajienė.

Paprašius paaiškinti plačiau, sulaukėmė griežto mokytojos atsakymo: „Ko čia nesuprast?! Žaidžiama bus iki dviejų pergalių. Pralošei - balsuoji už laimėtojo ištrauktą kandidatą, laimėjai - už saviškį."

> „Žaidžiama bus iki dviejų pergalių. Pralošei - balsuoji už laimėtojo ištrauktą kandidatą, laimėjai - už saviškį."

Situaciją pakomentuoti paprašėme ir vyriausios rinkimų komisijos, kuri išsamiai atsakė į mūsų susirūpinimą šia balsavimo naujove.

„Manome, kad šis kandidatų pasirinkimo metodas padės sumažinti genitalijų piešimo ant biuletenių skaičių, kurių pastaraisiais metais skaičiuodavome vis daugiau. Dauguma balsus skaičiuojančių darbuotojų - vyresnio amžiaus, išsilavinusios moterys. Pamačius šias nešvankybes, joms pakyla kraujo spaudimas, darosi silpna, imama aikčioti. Per tokius tvarkos drumstėjų sugadintus biuletenius praradome daug darbo jėgos",- inovatyvų sprendimą ir lūkesčius aiškino vyriausios rinkimų komisijos atstovė spaudai.

> „Manome, kad šis kandidatų pasirinkimo metodas padės sumažinti genitalijų piešimo ant biuletenių skaičių"

Ar šis naujas apsisprendimo būdas pritrauks daugiau balsuotojų kol kas neaišku. Šiauliuose gyvenantys anarchistai - Jurijus ir Ovidija - neketina pasiduoti vyriausybės spaudimui ir toliau planuoja dalintis savo meno kūriniais ant balsavimo lapelių. „Geriausia valdžia - jokios valdžios", - sako žavinga pora bandanti sugriauti valstybės pagrindus.

> Šiauliuose gyvenantys anarchistai - Jurijus ir Ovidija - neketina pasiduoti vyriausybės spaudimui ir toliau planuoja dalintis savo meno kūriniais ant balsavimo lapelių.