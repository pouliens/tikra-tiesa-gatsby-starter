---
title: "Skandalingų antraščių ekspertas dalijasi savo amato paslaptimis"
cover: images/skandalingos-antrastes-thumb-min.jpg
coverAlt: "Egidijus, pagautas įkvėpimo, geba generuoti 40 skandalingų antraščių per minutę"
description: "Egidijus, pagautas įkvėpimo, geba generuoti 40 skandalingų antraščių per minutę"
datePublished: "2019-04-07"
dateModified: "2019-04-07"
category: "Kūryba" 
slug: "skandalingu-antrasciu-ekspertas-dalijasi-savo-amato-paslaptimis"
excerpt: "Žmones, kaip ir kitus gyvūnus, labiausiai traukia seksas ir smurtas"
tags:
  - pinklės ir žabangai
---

**Tikratiesa.com** žurnalistai turėjo progą apsilankyti Egidijaus Malinausko konsultavimo agentūroje „Grožis, gėris ir tiesa". Šioje Zen šventyklą primenančioje aplinkoje jis, kartu su talentingų manipuliatorių komanda, padeda nuobodiems žurnalistams kurti skambias antraštes pritraukiančias daugiau skaitytojų.

Išorėje žaismingas, bet viduję seniai miręs vyriškis noriai pasakojo apie savo neetišką veiklą.

**- Kodėl žmonės mėgsta skaityti ir žiūrėti šlamštą?**

Visų pirma, šlamštą reikėtų skirstyti į tris kategorijas - šlamštas paveikiantis mus biologiniame, emociniame ir intelektiniame lygmenyse.

Biologinio lygmens šlamštas yra susijęs su mirtimi ir seksu. Mūsų gyvuniškoji prigimtis nori kuo ilgiau išgyventi ir palikti kuo daugiau palikuonių. Bet kas, kas kelia tam riziką, pritraukia mūsų dėmesį.

> Šlamštą reikėtų skirstyti į tris kategorijas - šlamštas paveikiantis mus biologiniame, emociniame ir intelektiniame lygmenyse.

Reakcija į šiuos stimulus yra nevalinga - pamatę kraują arba nuogumą, mūsų kūnai patys reguoja. Dėl to mums taip sunku atsispirti naujienoms apie žmogžudystes ir lytinius santykius.

Emociniame lygmenyje mus labiausiai dirgina baimė ir pyktis. Norėdami paveikti šią žmonių dalį, mes gąsdiname juos įvairiais pavojais jų socialinei bei psichologinei sveikatai ir gerovei.

Tam puikiai tinka svetimtaučiai, teroristai ir bet kas, ką galima pavadinti „kitu". Kaip sakė Sartras: „Pragaras yra kiti žmonės". Keista, bet mus traukia šis pragaras.

> Pragaras yra kiti žmonės

Intelektiniame lygmenyje mūsų dėmesį patraukia, bet kas kas išeina iš sveiko proto ribų - tam puikiai tinka konspiracijos teorijos ir iš piršto laužtas mokslas. Aš labai žaviuosi plokščios žemės, klimato kaitos neigėjų, vakcinų baimės skleidėjų ir JAV prezidento rinkimų manipuliatorių darbais. Prie šių projektų dirbo puikios komanda.

**- Kodėl jūs skatinate žmones vartoti šlamštą?**

Dėl pinigų. Mūsų ekonomika surėdyta taip, kad mes monetizuojame žmonių dėmesį. Kuo jie ilgiau laiko praleidžia viename ar kitame socialiniame tinkle ar puslapyje, tuo daugiau mes galime parodyti jiems reklamos. Kuo daugiau žmonės mato reklamos, tuo daugiau mes galime uždirbti pinigų.

> Mūsų ekonomika surėdyta taip, kad mes monetizuojame žmonių dėmesį.

Mes nesukūrėme šitos sistemos - esame tik jos vaisius.

**- Ar šis neatsakingas požiūris nenuves mūsų į pražūtį?**

Greičiausiai. Bet tikiuosi, kad iki tol aš spėsiu numirti. Man labiausiai rūpi trumpalaikis atlygis. Kokią įtaką šio atlygio siekimas turi ilgalaikėms pasėkmėms aš mažai rūpinuosi.

**- Bet kaip gi ateities kartos, kurios paveldės visą tą šlamštą?**

Aš stengiuosi apie tai negalvoti, nes tada pradedu jausti gėdą ir kaltę. Ištrinti šioms emocijoms reikia nemažai alkoholio.

**- Ar jūsų nekankina mintys apie savižudybę?**

Kartais. Būna naktų, kad aš atsibundu išmuštas prakaito ir klausiu savęs: „ar teisingai gyvenu savo gyvenimą?" Bet tada aš apsižvalgau aplink, pamatau savo prabangius namus ir suprantu, kad taip, aš gyvenu teisingai.

> Būna naktų, kad aš atsibundu išmuštas prakaito ir klausiu savęs: „ar teisingai gyvenu savo gyvenimą?"

Bet aš turiu kasdien sau priminti, kad ne mes kuriame šią realybę, kur taip vadinamas „šlamštas" dominuoja, bet žmonės tai daro patys - jie tai skaito ir žiūri. Mes tik duodame jiems tai, ko jie nori. Ateityje dirbtinis intelektas pakeis mus ir žmonės skaitys ir žiūrės kompiuterių sugeneruotą šlamštą, kuris puikiausiai žinos, ko jie nori.

**- Kodėl tikros ir svarbios naujienos nėra patrauklios?**

Jos yra nuobodžios. Niekam neįdomu skaityti apie po truputį gerėjančią gyvenimo kokybę, mažėjantį mirtingumą ir nelygybės naikinimą.

Evoliucijos požiūriu mums naudingiau pastebėti tai, kas yra „blogai" - tai padėjo mums išgyventi. Dabar, modernių technologijų amžiuje, mums yra mažai tiesioginės grėsmės gyvybei, bet šis instinktas vis dar gali būti išnaudotas žmonių dėmesio pritraukimui.

**- Kaip ateityje keisis manipuliavimas žmonėmis?**

Deja, bet žmonės darosi išmintingesni ir protingesni. Mūsų tyrimų duomenimis vis sunkiau „clickbaitinti" apsiskaičiusius, plačių pažiūrų žmones.

Tačiau tokius gudruolius lengva įtraukti į taip vadinamus vienodų minčių burbulus (filter bubbles) arba aido kambarius (echo chambers), kuriuose jie mato tik jų pažiūras atitinkančias naujienas.

> Deja, bet žmonės darosi išmintingesni ir protingesni.

Jei jie yra liberalių pažiūrų, mes galime juos apsupti tik liberaliomis naujienomis, jei konservatyvių - tik konservatyviomis. Po truputį siaurindami jų pažiūrų ratą ir vesdami juos prie ekstremalumų mes galime šiuos, savo įsitikinimų mylėtojus, sukiršinti su taip vadinamais „kitų pažiūrų turėtojais" ir priversti juos tikėti bet kuom.

**- Geriausi būdai menkinti žmonių kritinį mąstymą?**

Skatinti juos mažiau galvoti apie jų pažiūras neatitinkančias idėjas.

**- Kokį patarimą duotumėt konservatyvių pažiūrų internetiniam portalui *tikratiesa.com*?**

Daugiau sekso ir smurto, šiek tiek panikos apie pasaulio pabaigą ir truputis konspiracijos teorijų.

Taip pat žmonės nevalingai mėgsta klaidinančias arba tiesą slepiančias antraštes. Galiu duoti keletą pavyzdžių: „Jūs nepatikėsit, ką žymiausi Lietuvos gydytojai rekomenduoja kištis sau į užpakalį", „Kokie narkotikai populiariausi tarp Lietuvos moksleivių?", „Astrologės teigimu balandis jos balkone yra popiežiaus reinkarnacija. Kuris tai popiežius?"

> Jūs nepatikėsit, ką žymiausi Lietuvos gydytojai rekomenduoja kištis sau į užpakalį

**- Kokiu savo gyvenimo pasiekimu didžiuojatės labiausiai?**

Tikrai ne vaikais ir ne žmona. Jie mane labai užknisa ir trukdo susikaupti darbui.

Labiausiai didžiuojuosi savo uždirbtais turtais. Jie vieninteliai gali mane paguosti po sunkios darbo dienos ir priversti šypsotis, kai viskas atrodo beprasmiška.

Kartais aš pripildau savo *džekuzi* vonią eurų banknotais ir maudausi joje - tai man geriausias atsipalaidavimas ir meditacija.

> Labiausiai didžiuojuosi savo uždirbtais turtais.
