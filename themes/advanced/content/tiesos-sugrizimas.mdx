---
title: "Tiesos sugrįžimas"
cover: images/sugrizimas-min.jpg
coverAlt: "Iškęsti kankinimus Simonui padėjo mintys apie kalnų ožius"
description: "Iškęsti kankinimus Simonui padėjo mintys apie kalnų ožius"
datePublished: "2020-02-02"
dateModified: "2020-02-02"
slug: "tiesos-sugrizimas"
category: "fantastika"
excerpt: "Kurgi buvo dingęs liaudies pamėgtas netikrų naujienų portalas “Tikra Tiesa”. "
tags:
  - pinklės ir žabangai
---

Vieną, niekuo neišsiskiriančią, 2019 metų Rugpjūčio dieną redakcijoje darbas ėjo įprasta vaga: žurnalistai ginčijosi kuri gi antraštė straipsniui apie šviesoforus yra skandalingesnė ir susilauks daugiau paspaudimų, dizaineriai betiksliškai stumdė pikselius kompiuterių ekranuose, o sekretoriai linksmai čiauškėdami gėrė kavą, kai staiga su trenksmu atsidarė ofiso durys ir visi jame buvę darbuotojai išgirdo griežtą „ant žemės!"

> Sunku net įsivaizduoti tą šoką, kurį patyrė šie dievo darbą atliekantys veltėdžiai.

Sunku net įsivaizduoti tą šoką, kurį patyrė šie dievo darbą atliekantys veltėdžiai. Uniformuotus, ginkluotus ir kaukėtus pareigūnus jie buvo matę tik kino filmuose ir kompiuteriniuose žaidimuose. Vieni patyrė tik išgąstį, kiti, deja, neapsiėjo be rimtesnių sužalojimų. Ofiso administratorius Simonas, mėgstantis pokštus apie tarpukojį, patyrė trečio laipsnio nudegimą savo taip mėgstamoje kūno vietoje, nes staiga įpuolus pareigūnams išpylė verdančią kavą ant savęs. 

> Simonas buvo ne tik puikus redakcijos administratorius, bet ir profesionaliai užsiiminėjo Lietuvoje dar tik po truputį populiarėjančiu sportu - jodinėjimu kalnų ožiais.

Norėtume paminėti, kad Simonas buvo ne tik puikus redakcijos administratorius, bet ir profesionaliai užsiiminėjo Lietuvoje dar tik po truputį populiarėjančiu sportu - jodinėjimu kalnų ožiais. Šiuo sportu jis susidomėjo keliaudamas po Aliaską, kur pirmą kartą pamatė Taku (Šiaurės Amerikos etninė mažuma - aut. past.) rengiamas varžybas. Liūdna tai, kad Simonui kelias šiame sporte bus baigtas, nes nudegimų palikti randai nebeleis tinkamai valdyti laukinio gyvulio. Žinoma, vaikinas nei savo pokštų, nei šio sporto atsisakyti net neketina ir žada suburti šalies rinktinę ir sėkmingai ją treniruoti. Linkime jam visokeriopos sėkmės ir tikimės ateityje parašyti apie tai daugiau.

Na, o dabar toliau apie įvykius sukrėtusius visus mus ir tuo pačiu jus. Pareigūnai atliko kratas ne tik redakcijos ofise, bet ir žurnalistų namuose, bei vieno iš jų sodo namelyje. Buvo renkami dokumentai, juodraščiai, įvairios duomenų laikmenos ir DNR mėginiai. Kratos metu pareigūnai paėmė net silikoninį išmatų muliažą, kuris kaip juokelis buvo paliktas ant vyriausios redaktorės Donatos stalo tarsi priminimas, kad „nerašytų šūdo". 

> Netekus sąmonės, jiems buvo suleidžiama adrenalino tiesiai į širdį ir kankinama toliau.

Vėliau, darbuotojams buvo uždėti antrankiai ir visi buvo išvežti apklausai. Apklausa nebuvo lengva - norint išgauti tinkamą tiesos versiją, pareigūnams teko pasitelkti įvairius kankinimo būdus. Vieni darbuotojai buvo verčiami žiūrėti lietuviškus „stand up" komikų pasirodymus, antri - klausytis populiarios lietuviškos radijo stoties, treti - skaityti savo parašytus straipsnius. Netekus sąmonės, jiems buvo suleidžiama adrenalino tiesiai į širdį ir kankinama toliau.

Pareigūnai domėjosi, kas remia, kam priklauso ir kas yra pagrindiniai [tikratiesa.com](http://tikratiesa.com) šaltiniai. Jie sulaukė atsakymo, kad [tikratiesa.com](http://tikratiesa.com) yra laisva ir priklauso visiems ją skaitantiems, kad ji nereikalauja jokio rėmimo ir kad čia dirbantys žmonės tai daro iš pašaukimo ir noro skleisti meilę, šviesą, gėrį ir tiesą.

„[tikratiesa.com](http://tikratiesa.com) yra ne tik straipsniai, bet ir judėjimas!", - vis kartojo Donata kankintojams. Redaktorė, šalia anksčiau minėtos plastikinės išmatos, savo kabinete taip pat turi įsirėminusi poeto William Blake'o žodžius: „Amžinybė yra įsimylėjusi laiko kūrinius" su savo prierašu: „o melas - pramanus". Ką tai reiškia - žino tik ji pati.

Deja, visi šie poetiški teiginiai pareigūnų neįtikino ir jie toliau įvairiais būdais psichologiškai žalojo tiesą kalbančiuosius. „Dieve, atleisk jiems, nes jie nežino, ką daro", - mintyse vis kartojo Simonas Jėzaus žodžius. Tuo tarpu Jėzus mintyse kartojo Kūjelių dainos „Čiurlionio kančios" žodžius: „Man naktį miegot nesinori / Miegoti prabanga / Pavargusių kojų nenoriu / Pakišti po kaldra."

> Paklausus dievo, kodėl pasaulyje egzistuoja blogis, atsakymas nebuvo gautas.

Kankinimai truko tris mėnesius, kol nieko nepešusios tarnybos privalėjo paleisti niekuo nenusidėjusius žmones laisvėn. Vienas iš pareigūnų, vykstant paleidimo procedūrai prasitarė, kad visas šis sulaikymas nebuvo šiaip sau - jis buvo užsakytas „iš aukščiau". Paklausus dievo, kodėl pasaulyje egzistuoja blogis, atsakymas nebuvo gautas.

Norime pranešti, kad po ilgų diskusijų, dvasinių kelionių, narkotikų terapijos ir gilios savianalizės, esame pasiruošę grįžti ir toliau publikuoti straipsnius. Su Jūsų visų palaikymu daromės vis stipresni ir drąsesni, taigi laukite naujų žinių!

Kankinimus patyrę žurnalistai priekaištų pareigūnams neturi. „Darbas yra darbas", - sakė Simonas ištrūkęs iš mirties gniaužtų.
