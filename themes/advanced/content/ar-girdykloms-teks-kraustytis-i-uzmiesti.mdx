---
title: "Ar „girdykloms” teks kraustytis į užmiestį?"
cover: images/lietuvos-girdyklos-min.jpg
coverAlt: "Rima, savo fantazijose, keldina girdyklų lankytojas į užmiestį"
description: "Rima, savo fantazijose, keldina girdyklų lankytojas į užmiestį"
datePublished: "2019-04-12"
dateModified: "2019-04-12"
slug: "ar-girdykloms-teks-kraustytis-i-uzmiesti"
category: "Aktualijos"
excerpt: "Savivaldybė, gavusi pasiūlymą iš miesto šviesuolės, svarstys „girdyklų\" iškėlimą į užmiestį."
tags:
  - alkoholis
---

Blaivybės griovėjai
-------------------

Anot sveikatos ministro, toks drastiškas žingsnis yra būtinas blaivinant tautą. Šiauliai galėtų tapti pirmuoju miestu Lietuvoje, kuriame neliktų nei vieno baro, pub'o ar kavinės, kurioje prekiaujama sąmonę sujaukiančiais nuodais.

Pasiūlymą valdantieji gavo iš Šiaulių verslininkės, sveikuolės ir aktyvistės Rimos Baranauskienės. Moteris teigia, kad jai įgriso matyti gatvėmis šlitinėjančius neblaivius gyventojus, todėl ji paprašiusi pagalbos „iš aukščiau".

„Matydama tuos aptemusios sąmonės asmenis aš verkiu. Verkiu po tris valandas. Kartais po tris su puse",- gailestį ir susirūpinimą liejo Rima. „Man kaip blaivybės ir sveikos gyvensenos šalininkei matyti tai yra pernelyg skaudu. Tos prarastos sielos, skandinančios save velnio lašuose...",- nebaigė susigraudinusi moteris.

> Matydama tuos aptemusios sąmonės asmenis aš verkiu.

Blaivybės šaknys
----------------

Verslininkė teigia, kad idėja jai kilo ne šiaip sau. Priverstinai paguldyta į psichiatrijos ligoninės skyrių ji neturėjusi ką veikti, todėl pradėjo medituoti ir aukštesniųjų jėgų prašė informacijos, ką su šiais bėdžiais daryti.

„Kai „išgirdau" atsakymą ir vėl verkiau apie tris valandas, tačiau tai buvo džiaugsmo ašaros. Supraskit, esu labai jautri",- pasakojo įtartinos psichinės būklės teisybės ieškotoja. „Angeliškas balsas man liepė iškelt visus barus ir alkoholiu prekiaujančias įstaigas ant buvusio Kairių savartyno. - keistai besišypsodama dėstė Rima. - Ir dar pasakė už ką balsuot ateinančiuose Lietuvos prezidento rinkimuose."

> Angeliškas balsas man liepė iškelt visus barus ir alkoholiu prekiaujančias įstaigas ant buvusio Kairių savartyno.

Blaivybės brolijos atgimimas
----------------------------

Tik paleista iš gydymo įstaigos moteris bėgte pasileido į miesto savivaldybę pateikti savo, o gal ir ne visai savo, pasiūlymo.

„Pastaruoju metu mane iš savivaldybės vydavo lauk, nes per daug tiesos sakau. Šį syk, kai pasakiau, kad turiu nuostabią idėją, padėsiančią išsivalyti nuo girtaujančių miestelėnų ir miesto svečių, valdžios galvos nutarė mane išklausyti. Išėjusi verkiau, kokias tris valandas",- susijaudinimo neslėpė moteris.

> Pastaruoju metu mane iš savivaldybės vydavo lauk, nes per daug tiesos sakau.

Caro valdžia taip pat nemėgo blaivybės
--------------------------------------

Pakalbinus miesto savivaldybės atstovą spaudai, šis nedaugžodžiavo. „Tarybos nariai už šį pasiūlymą prabalsuos, tačiau, koks bus rezultatas, manau, ir taip aišku",- godžiai traukdamas cigaretės dūmą, kalbėjo savivaldybės atstovas spaudai. „Įsivaizduojat, kiek miestui kainuotų iškelti visus barus? Yra ir taip, kur tuos milijonus kišt. Žiedinių sankryžų pridaryt reikia, kažką ten dar sugalvoję esam".

Papasakojus pesimistines miesto valdžios prognozes idėjos iniciatorei, pastaroji apsiverkė, bet teigė kovosianti iki galo. „Bent žinau už ką balsuot Lietuvos prezidento rinkimuose, - Pakeltu tonu savo poziciją dėstė Rima.- Su būsimu prezidentu mes viską sutvarkysim!"

> Su būsimu prezidentu mes viską sutvarkysim!
