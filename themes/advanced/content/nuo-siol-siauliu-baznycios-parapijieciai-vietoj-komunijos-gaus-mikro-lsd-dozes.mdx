---
title: "Nuo šiol Šiaulių bažnyčios parapijiečiai vietoj komunijos gaus mikro LSD dozes"
cover: images/psychedelic-church-praying-min.jpg
coverAlt: "Parapijietis Donatas keliauja po mistinį pasaulį"
description: "Parapijietis Donatas keliauja po mistinį pasaulį"
datePublished: "2019-03-31"
dateModified: "2019-03-31"
category: "dvasingumas" 
slug: "nuo-siol-siauliu-baznycios-parapijieciai-vietoj-komunijos-gaus-mikro-lsd-dozes"
excerpt: "Progresyvių pažiūrų kunigo pasiūlymas buvo priimtas be prieštaravimų"
tags:
  - narkotikai
---

**Nauja Šiaulių kunigo Antano Lavėjaus idėja padės parapijiečiams pažinti dievą daug intymiau**

Kilnūs tikslai
--------------

Šiauliuose atliktos apklausos duomenimis didžioji dalis žmonių save vadina dvasingais, bet ne religingais. Jie nebetiki mitiniu dievu, kuris juos baudžia už masturbavimąsi ir atlyginą už nusisenėjusių doktrinų laikymąsį. Dabar jie garbina visus juos vienijantį sąmoningumą ir jo plėtimą.

> Šiauliuose atliktos apklausos duomenimis didžioji dalis žmonių save vadina dvasingais, bet ne religingais

Tačiau kunigo Antano Lavėjaus, [rengiančio bažnyčioje diskotekas naktimis](/trukdama-pinigu-baznycios-islaikymui-klebonija-emesi-neiprasto-sprendimo), nuomone, parapijiečių sąmonė dar nėra pakankamai plati. Tačiau greitu laiku jis planuoja tai pakeisti.

"Visi mes mirsim! Aš, tu, jis, ji!", - sako minčių apie mirtį apsėstas kunigas ir baksnoja pirštu į save ir į **tikratiesa.com** komandą lankančią jo darbo vietą.

Jo manymu tik savirefleksija, mistiniai potyriai ir meilė aplinkiniams gali mums padėti išmokti drąsiai gyventi ir drąsiai numirti.

> Visi mes mirsim!", - sako minčių apie mirtį apsėstas kunigas

Bažnyčios apklausa
------------------

Kunigas yra užsispyręs pagerinti savo parapijiečių dvasinį gyvenimą. Jis neseniai atliko apklausą kurioje norėjo išsiaiškinti ar bažnyčios paslaugos atitiko jos klientų lūkesčius.

"Mane labai nuliūdino, kai pamačiau, kad dauguma žmonių nerado to ko ieškojo. Jie atėjo pasimetę, užgauti, bijantys mirties, tačiau tokie pat ir išėjo. Aš pasijutau tarytum būčiau netinkamai atlikęs savo darbą".

Idėjos šaknys
-------------

Kunigas pradėjo domėtis psichotropinių medžiagų veikimu dirbdamas su ant mirties slenksčio stovinčiais žmonėmis. Jis norėjo padėti jiems rasti būdą pasitikti mirtį be baimės.

"Aš pradėjau skaityti straipsnius apie tai kaip psichotropinės medžiagos gali padėti žmonėms susitaikyti su savo mirtingumu."

"Gyvendamas Vokietijoje perskaičiau apie mokslinį tyrimą, kuriame buvo žadama išbandyti psilocibino - aktyviosios medžiagos randamos "magiškuose grybuose" - poveikį religingiems žmonėms. Mane tai sudomino. Nusprendžiau sudalyvautų. Taip pat man už tai gerai sumokėjo."

"Šio haliuciogeno pagalba aš pirmą kartą per savo dvasingo žmogaus karjerą sugebėjau ištrūkti iš savęs ir pažvelgti į pasaulį pro dievo akis. Anksčiau aš apie tai tik skaitydavau, bet dabar aš supratau, kad visi mes esame šakos ant to paties gyvybės medžio."

> ...visi mes esame šakos ant to paties gyvybės medžio

"Kiti tyrimo dalyviai taip pat buvo giliai sukrėsti - kas išgyveno visatos sukūrimą, kas savo gimimą, kas artimųjų mirtis. Aš - pamačiau pasaulį tarytum iš kosmoso - supratau, kas yra kosminė sąmonė."

Tai kunigo teigimu paskatino jį naudoti šią medžiagą ir terapijoje su mirštančiaisiais. Jai pasiteisinus, jis ketina įvesti šią praktiką ir Šiauliuose. Tik šį kartą bažnyčioje ir ne tik su mirštančiaisiais.

Dangus žemėje
-------------

"Aš matau visus tuos tuščius ir nusivylusius veidus ir man liūdna", - sako kunigas. "Aš nenoriu, kad jie kaip papūgos kartotų kažkokioje knygoje prieš tūkstantį metų pasakytus žodžius. Aš noriu, kad jie gimtų jų krūtinėse".

"Dauguma mūsų bėdų kyla iš to, nes mes per daug galvojame apie save", - sako pamokslauti mėgstantis vyriškis. Jo manymu maldų ir pamokslų neužtenka, kad žmonės suprastų, kaip reikia teisingai gyventi.

> Aš matau visus tuos tuščius ir nusivylusius veidus ir man liūdna

Dėl to mišias jis dabar pradės mikro LSD dozėmis. LSD yra sintetinė psichotropinė medžiaga sąveikaujanti su serotonino receptoriais smegenyse.

Prieš patiekdamas mikro LSD dozę kunigas pirma supažindins parapijiečius su potyriais kurių jie gali tikėtis savo kelionės metu. Taip pat kunigas vietoj bažnyčios giesmų gros grupės *Beatles* dainas.

Savo pamoksluose jis taip pat mėgsta cituoti minėtosios grupės dainų tekstus. Dažnai galima išgirsti jį sakant: "Turn off your mind relax and float down stream / It is not dying, it is not dying". Taip pat jis mėgsta priminti Maironio kūrybą: "Išnyksiu kaip dūmas, neblaškomas vėjo, / Ir niekas manęs neminės".

> Kunigas vietoj bažnyčios giesmų gros grupės *Beatles* dainas

Bažnyčios administratorius Bronius yra vienas iš didžiausių kunigo rėmėjų. "Visi mes esame saulės vardu Meilė spinduliai, - sako jis. - Norėčiau, kad daugiau žmonių tai suprastų".

"Aš galvojau, kad tai gana rizikingas pasiūlymas ir kad susilauksiu daug kritikos,- tęsia kunigas žvelgdamas pro savo ofiso langą, - bet labai nustebau, kai parapijiečiai su dideliu entuziazmu priėmė šią idėją. Rodos išaušo tinkamas metas".

Nauja aušra
-----------

Šiauliečiai pravardžiuoja jaunąjį kunigą "hipiu", bet sekmadieniais bažnyčios suolai linksta nuo dievo garbintojų gausos.

Kol kas įvyko tik keletas naujo pobūdžio maldų, bet atsiliepimai kol kas labai geri.

> sekmadieniais bažnyčios suolai linksta nuo dievo garbintojų gausos

"Man smagu matyti laimingus žmones. Dėl to aš ir tapau kunigu. Svarsčiau tarp komiko ir kunigo karjeros, bet dievo kelias man pasirodė perspektyvesnis",- sako religinis inovatorius.

Antanina, septyniasdešimties metų moteris, trinanti bažnyčios suolus jau ne vieną dešimtmetį dalinasi savo įspūdžiais: "Jausmas buvo toks, lyg būčiau paspaudusi "ctrl + alt + delete" savo sąmonėjė".

Bažnyčios reforma
-----------------

"Bažnyčiai reikia reformos", - sako marketingo ekspertas dirbantis su kunigu Antanu. "Visi tie vaikų prievartautojai, pinigų kaupimas, sustabarėjusių pažiūrų laikymasis sudaro jai labai neigiamą įspūdį. Žmonės kaip Antanas yra būtent tai, ko jai reikia".

Be muzikos ir LSD kunigas turi savo rankovėje dar keletą naujovių. Dabar pamaldas jis skaitys ne tik iš Biblijos, bet ir iš kitų religinių tekstų: Toros, Korano, Vedų, budistinių tekstų.

Paklaustas ar jis nebijo pragaro liepsnų, jis atsako: "Ne, nė kiek. Aš žinau, kad tai, ką darau, yra teisinga. Aš tai jaučiu savo širdyje ir aš tai matau savo švytinčiuose brolių ir seserų veiduose".

> Dabar pamaldas kunigas skaitys ne tik iš Biblijos, bet ir iš kitų religinių tekstų: Toros, Korano, Vedų, budistinių tekstų

Ar šis naujas savęs pažinimo ir dievo garbinimo būdas paplis ir kitose parapijose dar neaišku. Bet visa bažnyčios komanda nusiteikusi gan optimistiškai: "Tęsim savo darbą, kol mūsų nepasodins į kalėjimą", - sako kunigas.

Paklausta, ką apie tai mano bažnyčios valytoja Rimutė, ji atsako, kad jai neįdomu, ką tie "nuokaušos" ten daro: "gali kryžius degint jeigu nori. Turiu aš rimtesnių reikalų".
