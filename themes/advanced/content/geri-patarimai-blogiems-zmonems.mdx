---
title: "Geri patarimai blogiems žmonėms: kaip paversti darbą pragaru"
cover: images/darbas-pragaras-min.jpg
coverAlt: "Žmonės dirba"
description: "Kad ir kokia veikla jūs užsiimtumėte, jūsų gyvenimas darbe neturi būti paprastas, darnus bei produktyvus."
datePublished: "2019-08-05"
dateModified: "2019-08-05"
slug: "geri-patarimai-blogiems-zmonems-kaip-paversti-darba-pragaru"
category: "Darbas"
excerpt: "Kad ir kokia veikla jūs užsiimtumėte, jūsų gyvenimas darbe neturi būti paprastas, darnus bei produktyvus."
tags:
  - patarimai
---

**Naujoje mūsų skiltyje „Geri patarimai blogiems žmonėms" sociologijos Profesorius Skirmantas Vainauskas dalinsis išmintimi, kuri padės mūsų skaitytojams paversti savo jau ir taip komplikuotus gyvenimus dar kėblesniais. Skirmantas jau ne vieną dešimtmetį padeda tėvams traumuoti vaikus ir poroms griauti santykius. Šiandien jis papasakos, kaip savo darbo vietoje sukurti daugiau įtampos ir pasipiktinimo.**

Didelė dalis žmonių nemėgsta savo darbo. Tam dažniausiai yra keletas priežasčių - jie nemėgsta arba veiklos, kuria jie užsiima arba žmonių, su kurias leidžia laiką darbo vietoje. 

Tačiau darbas taip pat yra vieta, kurioje mes praleidžiame didžiąją savo, ir taip jau trumpo, gyvenimo dalį. Savo bendradarbius mes dažnai pažįstame geriau nei savo draugus ar artimuosius. Tad kodėl gi gyvenimas darbe neturėtų būti toks pat sudėtingas ir komplikuotas, kaip ir šeimoje.

Kad ir kokia veikla jūs užsiimtumete, jūsų gyvenimas darbe neturi būti paprastas, darnus bei produktyvus. Įdėję šiek tiek pastangų ir negerų ketinimų jūs galite jį paversti pragaru tiek sau, tiek aplinkiniams. Konfliktai, paskalos ir smurtas padės jums įveikti egzistencinį nuobodulį ir iškęsti tą laiką, kurį turite praleisti darbe.

> Kodėl gi gyvenimas darbe neturėtų būti toks pat sudėtingas ir komplikuotas, kaip ir šeimoje.

Štai keletas patarimų, kurie padės apsunkinti tiek savo, tiek aplinkinių gyvenimus.

**1\. Paskalos ir skandalai**

Paskalos ir skandalai, kaip laiko švaistymo būdas darbe, yra mėgstami jau nuo senų senovės. Šios kenkėjiškos istorijos puikiai tinka  sukelti suirutei tiek didesniuose, tiek mažesniuose kolektyvuose. Jokiais faktais nepagrįstos istorijos apie paleistuvavimą, girtuokliavimą, melagystes, vagystes ir kitas niekšybes pagyvins, bet kokią darbo aplinką.

Kad paskalos būtų efektyvesnės vertėtų šiek tiek laiko paskirti tyrinejant silpnąsias kankinimo aukų puses. Paleidus keletą vieną kitai prieštaraujančių paskalų galima sukurti įdomią socialinę dinamiką darbe. Tačiau paskalos neturėtų per daug atitolti nuo realybės. Įmaišykite truputį tiesos į savo niekšingas melagystes: jos atrodys įtikinamesnės.  

Paskalų meistru per naktį netampama - tam prireiks nemažai praktikos. Dėl to stenkitės kasdien paleisti bent po keletą gandų apie savo bendradarbius. Jei esate itin keistas, galite paskalauti ir apie save.

> Įmaišykite truputį tiesos į savo niekšingas melagystes: jos atrodys įtikinamesnės.

**2\. Nenorėjimas prisiimti kaltės už savo klaidas**

Niekas taip puikiai nesukuria neigiamos atmosferos darbe, kaip gerai suplanuotas kaltės permetimas to nenusipelniusiam bendradarbiui. Savo neapgalvotas, o galbūt ir puikiai apgalvotas klaidas, kurios sukėlė jūsų kolektyvui nemalonumų, suverskite bendradarbiui. 

Norint stipresnio efekto, galima bendradarbius apkaltinti jiems to nežinant. Kai jie išsiaaiškins jūsų suktybęs -  neikite savo šmeižtą ir apkaltinkite juos nebrandumu ir nenoru prisiimti atsakomybę už savo klaidas.

**3\. Nesiklausymas ir pertraukinėjimas**

Sukelti smulkų nepasitenkinimą puikiai galima gerai apskaičiuotais bendradarbių kalbos pertraukimais ir nesiklausymu. Prieš bendradarbiui norint pasakyti, ką nors svarbaus pasistenkite nukreipti pokalbį visai kita linkme. Jei jis ar ji norės po jūsų pertraukimo tęsti savo mintį, neleiskite jam kalbėti tęsdami savo „idomesnią" istoriją garsesniu tonu. 

Jei jūsų kantrus kolega ir toliau bandys su jumis kontaktuoti ir dalintis informacija, galite pradėti žiovauti ir spoksoti pro langa.

> Jei esate itin keistas, galite paskalauti ir apie save.

Vėliau, kai jums prireiks informacijos, kuria jis nevaisingai bandė su jumis pasidalinti, nepamirškite jo apkaltinti bendradarbiavimo įgūdžių stoka.

![Konfliktų nepavyksta išvengti ir Tikros Tiesos redakcijoje](images/konfliktai-darbe-min.png)

**4\. Nerealistiški lūkesčiai**

Užuot taręsi ir bendradarbiavę su savo kolegomis, pavaldiniais ar viršininkais, užkelkite nerealistiškus lūkesčius tiek sau, tiek kitiems.

Apie kai kuriuos darbus galite visai neužsiminti tol, kol bus per vėlu juos atlikti. Tada nepamirškite pasipiktinti kodėl jie buvo neatlikti. Jei kolegos bandys gintis, kad apie tai net nežinojo, atšaukite jiems, kad jie yra nesupratingi ir nesavarankiški.

**5\. Netinkamas darbų paskirstymas**

Kad darbe netrūktų streso ir įtampos paprašykite kolegų atlikti darbus, kurie jiems nepatinka arba kuriems jie neturi tinkamų įgūdžių ar apmokymo. Taip pat pats prisiimkite darbus, kurie jums sekasi prasčiausiai.

Taip pat, užuot bandę atlikti vieną darbą gerai, bandykite viską daryti vienu metu. Jei kolegos piktinsis jusų sprendimais, bei darbo kokybe, apkaltinkite juos tingumu ir suverskite visa kaltę jiems. Nepamirškite - jūs esate visada teisus. Ypač, kai klystate.

> Prisiimkite darbus, kurie jums sekasi prasčiausiai.

**6\. Piktinkitės menkniekiais**

Niekas taip nepagyvina darbo atmosferos, kaip piktas, nelaimingas, viskuom nepatenkintas ir pesimistiškas žmogus. Toks turėtumėte būti ir jūs. Šis, taip vadinamas „burbėjimas" puikiai padeda sukelti irzlumą kituose, sumažinti kolektyvo produktyvumą ir nukreipti visų dėmesį nuo tikrai svarbių dalykų.

Paversti nesvarbius dalykus svarbiais yra menas. Tam reikia praktikos, talento ir trupučio sėkmės. Praktikuokitės visur - piktinkitės viskuom.

> Nepamirškite - jūs esate visada teisus. Ypač, kai klystate.

Tikimės, kad šie patarimai padės jums sukelti suirutę tiek savo viduje, tiek aplinkoje. Pragaras neturi būti vieta, į kurią mes pateksime tik po mirties. Pragarą mes galime kuo puikiausiai sukurti ir čia - žemėje.

Emociniai vampyrai reikalingi mūsų visuomenei, nes jie moko mus kantrybės ir tolerancijos. Nesumenkinkite savo kenkėjiškos veiklos. Jūs esate ne tik emocinis vampyras, bet ir dvasinis mokytojas.

Jei pastebėjote, kad kolegos dažniau eina rūkyti, verkia tualete, garsiai šaukia jums į veidą ar net grasina su jumis susidoroti - judate teisinga linkme. Jūsų verslo, organizacijos ar kūrybinės veiklos griūtis jau ne už kalnų. Netekę savo pragyvenimo šaltinio, šiuos kenkėjiškus įgūdžius galėsite puikiai pritaikyti darbo biržoje.

Dirbantys iš namų taip pat neturėtų nusiminti. Jie gali rasti naudingų patarimų, kaip paversti savo asmeninį gyvenimą pragaru, Skirmanto Vainausko knygoje „Savęs kankinimo pradžiamokslis".

Ar praleidome vieną iš jūsų mėgstamų neapykantos ir smurto kurstymo metodų? Pasidalinkite juo komentarų skiltyje.

> Nesumenkinkite savo kenkėjiškos veiklos. Jūs esate ne tik emocinis vampyras, bet ir dvasinis mokytojas.
