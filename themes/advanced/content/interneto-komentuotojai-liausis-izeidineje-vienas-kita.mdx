---
title: "Interneto komentuotojai liausis įžeidinėję vienas kitą"
cover: images/interneto-komentuotojai-konferencija-1920-min.jpg
coverAlt: "Prieš paspausdama „Siųsti“, Donata klausia savęs: „Kokį komentarą šioje situacijoje parašytų Vydūnas?“"
description: "Prieš paspausdama „Siųsti“, Donata klausia savęs: „Kokį komentarą šioje situacijoje parašytų Vydūnas?“"
datePublished: "2019-04-09"
dateModified: "2019-04-09"
slug: "interneto-komentuotojai-liausis-izeidineje-vienas-kita"
category: "Aktualijos"
excerpt: "Vietoj patyčių ir įžeidinėjimų Lietuvos internautų laukia racionalūs argumentai bei nuoširdūs komplimentai"
tags:
  - komentarai
  - internetas
---

**Šiemet Šiauliuose vykusioje interneto komentuotojų konferencijoje buvo nuspręsta išvalyti Lietuvos internetinę erdvę nuo skaitmeninio purvo.**

Maudymasis purve
----------------

Kam gi nepatinka ryte atsikėlus, geriant kavą ir laikant mobilų telefoną rankoje, iškeikti visai nepažįstamus ir to nenusipelniusius žmones. Šią, internete populiarią, rekreacinę veiklą mėgsta tiek jauni, tiek seni.

> Kam gi nepatinka ryte atsikėlus iškeikti visai nepažįstamus ir to nenusipelniusius žmones.

Nepažįstamų žmonių ašaros ir kančios suteikia mums jėgų, džiaugsmo, pasitenkinimo, bei pasididžiavimo. Modernių technologijų ir interneto pagalba dabar galime švaistytis keiksmais ir įžeidimais apie tai net nesusimąstydami.

Kitoks pasaulis
---------------

Tačiau, kad ir koks linksmas šis užsiėmimas bebūtų, jam atėjo galas. Neseniai vykusioje Interneto komentuotojų konferencijoje „Ištaisyk neteisų 2019" buvo nuspręsta liautis įžeidinėjus, pravardžiavus ir kitaip menkinus vienas kitą.

Konferencijoje vyko apmokymai, paskaitos ir diskusijos apie tai, kaip reikėtų pagerinti interneto komentarų kokybę.

„Pirmas žingsnis būtų liautis vadinus vienas kitą „debilais", „išgamomis", bei „aborto liekanomis",- sakė Kazimieras Vietkauskas vedęs mokymus apie sąmoningą komentavimą.

> „Ištaisyk neteisų 2019" konferencijoje buvo nuspręsta liautis įžeidinėjus, pravardžiavus ir kitaip menkinus vienas kitą.

Konferencijos lankytojai mokėsi, kaip sulaikyti savo kompulsyvų komentavimą. Jie buvo raginami suskaičiuoti iki penkių prieš išsiunčiant savo nerišlų pusės sakinio komentarą/įžeidimą. Pažangesni net išmoko dar kartą perskaityti tai, ką parašė.

„Ši konferencija man priminė mokymus, kuriuose buvau per Kalėdas apie ejakuliacijos sulaikymą,- be jokios gėdos pasakojo Šiaulietis Ruslanas, - Priešankstinis ejakuliavimas ir priešankstinis komentavimas turi nemažai panašumų. Jaučiu, kad tiek mano lytinis, tiek internetinis gyvenimas smarkiai pagerėjo po šių mokymų."

> „Priešankstinis ejakuliavimas ir priešankstinis komentavimas turi nemažai panašumų."

Gana yra gana
-------------

Lietuvos interneto komentuotojai kolektyviai nusprendė, kad jie norėtų būti civilizuoto skaitmeninio diskurso pavyzdys visam pasauliui.

„Mes norim būti šviesesnio sąmoningumo švyturys skaitmeninėje erdvėje, - sakė trylikametis Fortnite ekspertas, slapyvardžiu „pussyKiller666",- užteks maudytis savo pamazgose".

Lankytojai sutarė vadovautis Vydūno mokymu. Nuo šiol jų tikslas - būti tauriais ir sąmoningais žmonėmis. Prieš komentuodami jie klaus savęs: „Kokį komentarą šioje situacijoje parašytų Vydūnas?"

> „Mes norim būti šviesesnio sąmoningumo švyturys skaitmeninėje erdvėje, - sakė trylikametis Fortnite ekspertas, slapyvardžiu „pussyKiller666"

Taip pat nemažai buvusių piktžodžiautojų dalijosi išpažintimis apie savo buvusį gyvenimą. „Kad ir kiek žmonių aš įžeisčiau, kad ir kiek nuomonių sumenkinčiau, aš vis vien negalėjau rasti pasitenkinimo - jaučiau neužpildomą vidinę tuštumą. Šiais metais nusprendžiau pabandyti šį tą naujo - būti kantresniu ir supratingesniu",- atviravo bubietis Povilas, internetinėje erdvėje žinomas kaip „kerštoAngelas".

Povilas pažadėjo liautis įžeidinėti ir raginti politikus bei įžymybės nusižudyti. „Dabar aš naujas žmogus. Geras žmogus", - sakė jis.

Tikratiesa.com žurnalistams pavyko rasti paskutinį „kerštoAngelo" komentarą, po neseniai vykusiais prezidento debatais: „nesmone čia šudas aš nesuprantu kaip tokie isvis gali kazka daryti as juos pakarciau jau senai".

> Povilas pažadėjo liautis įžeidinėti ir raginti politikus bei įžymybės nusižudyti.

Komentuotojai pripažino, kad šis pasikeitimas nebus lengvas.

Niekas nėra toks protingas, kad visada klystų
---------------------------------------------

Tačiau ne visi buvo taip entuziastingai nusiteikę pagerinti Lietuvos internetinę kultūrą - šalia konferencijos vyko protestas. Jame žmonės reikalavo laisvės sakyti tai, ką jie nori, kad ir kaip idiotiškai tai skambėtų.

„Jei aš negalėsiu iškeikti visų tų išgamų internete, kur aš tada išsiliesiu? Ant savo vaikų, ant kaimynų? Jie man gali atgal užvožti", - nuogąstavo iš rankų mobilaus telefono nepaleidžiantis senolis.

„Bet man jau aštuoniasdešimt du metai - būtų laikas liautis siuntinėjus savo genitalijų nuotraukas kiekvienam mane suerzinusiam vlogeriui".

> „Jei aš negalėsiu iškeikti visų tų išgamų internete, kur aš tada išsiliesiu?"

[Džaneta, sąmoninga mama ir Instagram influencerė,](https://www.tikratiesa.com/straipsniai/vezimas-zvaigzde) besidalijanti makiažo paslaptimis socialiniuose tinkluose, sakė, kad jai patinka, taip vadinamų, „heiterių" komentarai - mergina iš jų pasisemia energijos. Jos teigimu piktuoliai ją vadina  \* \* \* \* \* \* \* \* \*,  \* \* \* \* \* \* ir  \* \* \* \* \* \*; kartais net  \* \* \* \* \* \* ir  \* \* \* \* \* \* \*.

„Aš nepykstu ant jų. Žinau, kad tai dažniausiai tėra skurdžios dvasios žmonės, besimasturbuojantys prie savo kompiuterių ekranų", - pasakojo jauna dama.

Psichologės Elvyros Zubraitės, stoviniuojančios kartu su protestuotojais, nuomone, tai yra vienintelis būdas šiems pykčio skleidėjams pasijusti reišmingais ir galingais.

Šviesos žiburėlis
-----------------

Ar šis naujas ir sunkiai įsivaizduojamas bendravimo būdas įsigalės, priklausys nuo kiekvieno iš mūsų. Konferencijos dalyviai ragino visus netylėti ir neleisti kenkėjams siautėti, o užgožti juos savo racionalumu ir gerumu.

> Ar šis naujas ir sunkiai įsivaizduojamas bendravimo būdas įsigalės, priklausys nuo kiekvieno iš mūsų.

Renginį postmoderniu pamokslu užbaigė lengvai nuo narkotikų apkvaitęs [žinomas Šiaulių kunigas Antanas Lavėjus](https://www.tikratiesa.com/straipsniai/nuo-siol-siauliu-baznycios-parapijieciai-vietoj-komunijos-gaus-mikro-lsd-dozes). Jis sakė: „Internetas yra mūsų kolektyvinė sąmonė ir pasąmonė. Joje mes visi esame kaip vienas organizmas. Ar šis organizmas bus sveikas ar ligotas priklauso nuo mūsų."

„Kai ateities antropologai naršys po istorijos archyvus ir ras mūsų pėdsakus ar mes norime, kad jie mus atsimintų kaip nekantrius, netolerantiškus ir nesupratingus kenkėjus ar kaip taurumo skleidėjus?"
